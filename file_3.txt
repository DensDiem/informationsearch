 філософії, інвалідність третьої групи, хронічний алкоголізм і скептичне серце.

— У Ярка щось надто тихо… І дівчина… Чи є?

— Може, повиздихали, врешті? — Федя в прикрощах. Приклав вухо до дверей «фольксвагена»: і заносить же холера сюди молодих… Аніта винувата. Аніті все грошей мало. Дві кімнати в комуналці має: найбільшу двадцятиметрову і найменшу, що у ній і одинадцяти метрів не стане. У великій сама розкошує, малу здає — та все студентам голодним, а ті на кухні з Федіної каструлі гарячі макарони руками виїдають, хай би їм всі пальці попекло! Аж одного разу Федя ледь порожню каструлю Аніті на маківку не надів: дивися, училко, що твої квартиранти витворяють! А тій байдуже — каструлю віджбурнула, зі студентами розпрощалася, та Федя й обмити гарну новину не встиг — невдовзі в кімнатці оселився Ярко. Застряг надовго, розлив по комуналці таку весну — не врятуватися, аж Федю своїми ендорфінами потруїв, бо ж від чужих ендорфінів тільки заздрість. І все Яркові в кайф! Двері перефарбував на небо, причепив до них кругляшок «фольксвагена», знамена ті щодня вивішує… А тепер, виходить, двійко їх тирлуватиметься під боком?

— Прапор треба перевірити, — запропонував на свою голову, бо його вікно поряд із віконцем Ярка. Аж самому цікаво стало, що за стяг нині той божевільний виставив, бо ж все у нього зі значенням. Висунувся зі свого вікна — у мордяку вітер снігом. Скосував очі на віконце сусіда — японське знамено тріпоче.

— Японське? Бути не може! — не повірила Аніта Станіславівна. Виперла свої сто кіло на хиткий Федин табурет, грудьми на підвіконня, шию скрутила — так і є!

Похнюпилася, опустилася на табурет, аж Федя почув, як той під Анітою стогне.

- Ідіть уже до себе! — буркнув. — Якось усе утрясеться.

— Дарма легковажиш, Федю, — відказала стара вчителька. — Через любов теж помирають. Моя бабуся Анастасія Іллівна, Царство їй небесне, у вісімнадцять років захопилася символізмом і модернізмом… На тлі революційного оргазму мас. Усе декламувала Брюсова: «Где же мы?! На страстном ложе иль на смертном колесе?» Через ті вірші матросик у неї закохався. Павло такий собі. З пролетаріату… «Жити без тебе, Анастасіє, - каже, — не можу». А вона йому: «У вас єдиний вихід, Павле… Не живіть!» Символістка хрінова! А матросик — під козирок. Зашморг на шию і — до Бога. Записку тільки і лишив: «Помираю за щастя світового пролетаріату за велінням незрівнянної королеви серця мого Анастасії». Ледь не розстріляли бабусю мою через ту записку. А ти кажеш…

— Так морячок не через кохання помер. У мистецтві не шурупав, йолоп! — відповів Федя і вже намірився розвинути тему гуманізації освіти, та у двері постукали.

Аніта злетіла з Фединого табурета — той відкинув копита і поліг без жодного рипу.

Мар’яна не відразу второпала, про що саме товчуть їй на порозі сива вчителька і алкоголік у спортивних штанях.

— Мар’яно… Як надумаєш ще колись зникати, то хоч лиши мені свій мобільний, — шепотіла Аніта. — Про всяк випадок, бо в мене нерви!

— Табурет! Як підрубаний! Геройськи! — горював Федя. Ухопив Мар’янину дорожню сумку, затягнув у коридор. — Мовчки! І не рипнув!

— А Ярко вдома? — знітилася Мар’яна.

— От! — сказав Федя. — І мовчить… Японське знамено за вікном. Біда…

Мар’яна штовхнула сині двері зі значком «фольксвагена»… На вулиці — сірий день, у кімнатці — ніч: цупка портьєра намертво припала до вікна, ані промінчика. Мар’яна завмерла біля порожнього матраца, покритого ліжником: а Ярко де?…

Усілася на матрац у куртці, чобітках, із сумкою. Роззирнулася безпорадно і… дихати забула: при стіні біля файного туалетного столика на підлозі сидів Ярко. Спокійний, нерухомий. «Він… мертвий?!» — жахнулася Мар’яна. З матраца на коліна, поповзла до Ярка. Наблизилася впритул, завмерла, вгледілася: дихав ледь помітно, дивився на неї насторожено, наче намагався приховати щось дуже важливе, та погано вдавалося.

— Мій ти… — аж схлипнула. Обхопила обома рукам. Припала до Яркових грудей: обціловувала плечі, шию, щоки.

Обійняв — і потонула. Цілувала принадливі припухлі вуста, здирала з себе куртку, чобітки, кофтину, джинси — тріщали, рвалися. Не помічала: хлопчик ти мій божевільний… До матраца так і не дісталися.

Коли збудження схлинуло відпливом, залишило краплі поту на скронях, шиях, спинах, Ярко підхопив голу Мар’яну на руки, обережно поклав на матрац.

— Відпочинь… — прошепотів, укрив ліжником. Й ані слова: де була, чому повернулася. Нема в Ярка запитань? А в Мар’яни — повно, аж дах рве.

— Чому… японський прапор за вікном? — припіднялася на лікті.

Усміхнувся ніяково. Ліг на матрац поряд із Мар’яною, взяв її руку — дивився на стелю.

— Знак.

— Поясни.

— Самотність — то японське сонце. Гаряча душа в безмежному байдужому білому просторі.

— Світло не впускав…

— Не рятувало.

— Від чого?

— Не знав… Що без тебе так важко дихати.

— Помер би без мене?… — чи то поцікавилася, чи то підштрикнула.

Відпустив Мар’янину руку, підвівся.

— Ні, - сказав. — Навіть самотнє японське сонце в білому мареві не губиться…

Підтягнув Мар’янину сумку до вішака — знімав із нього свої джинси, сорочки.

— Одяг твій розкладу.

— Не треба! — Мар’яна підскочила на матраці — гола, розгублена.

Ярко завмер, дивився насторожено, читав кожен сумнів у Мар’яниних карих очах.

— Сама! — мовила. А збиралася ж про светр, потяг на Дніпропетровськ… Навіть хотіла попросити, аби Ярко допоміг важку сумку до залізничного вокзалу доперти.

— Добре, — погодився буденно. — Піду до Аніти, зайвих вішаків попитаю.

У вузенькій, як «фольксваген», кімнатці, за вікном якої вже майоріло українське синьо-жовте знамено, Мар’яна механічно виймала з сумки речі, складала на матрац, ошелешено намагалася знайти хоч якісь точки відліку. «Що я роблю? Я… вже не їду? — губилася. — Здуріла остаточно? То біда! Я ж не малолітка зелена, знаю: всі сни розвіюються… Всі! Навіть після найпрекраснішого сну доведеться прокидатися, а то боляче!»

— Нащо то мені? — прошепотіла, глянула на гірку речей: кофтинки, білизна, файна прозора туніка, косметичка з арсеналом кремів, пудр для краси, зубна щітка, домашні капці… І люстерко на ніжці, яке взяла з батьківської хати на Воскресенці. І два комплекти постільної білизни, які мати всучила. І Полин подарунок — улюблена чашка з мухою на ручці.

— Хотинський увесь мій мотлох у сумку увіпхнув, — допетрала раптом. — У лофті й шпильки моєї не лишилося… — почервоніла, наче щойно коханець їй по щоках ляпасів — а на, на!

Рознервувалася, і ну речі назад до сумки пхати: не поїде до Дніпропетровська, увечері повернеться до лофту! Збреше Хотинському: так захопилася пошуками в архіві, про час забула. Уявила роздратовану пику коханця, занервувала ще більше: чому з ним до біса складно, весь час у напруженні, як перед іспитами, не розслабитися! От з Ярком легко. І ясно — білий день: нафантазував собі хлопчик кохання з першого погляду, ладен померти за нього, хоч і хизується, що ні… От би так зробити, щоби Хотинський побачив, як Ярко на Мар’яну молиться, а вона не зловтішається тим тільки тому, що їй із Ярком неймовірно… кльово.

— Краще, ніж з тобою! — прошепотіла невидимому Хотинському, глянула на вже спаковану сумку із сумнівом: може, не поспішати? Доля ж їй дала такий шанс: одинадцять безцінних днів справжньої волі до сьомого січня.

Зачула кроки за дверима, хутко вивернула все з сумки на матрац — бац! Стала поряд: хай усе горить, хіба Мар’яна не має права на відпустку? Від роботи, Майдану, Полі, Дорошів, батьків, Хотинського, його пафосного лофту… Одинадцять днів тільки припухлі дитячі Яркові вуста, його гаряче тіло, щирі очі. Мар’яна не відпустить божевільного і на мить.

Збудилася. Обійняла Ярка — повернувся до кімнатки без вішаків, посміхався, тримав руку за спиною.

— Вішаків нема, — сказав. — Є груша. Хочеш?

— Хочу тебе… — коліна підігнулися, опустилася на матрац із грушею в руці.

Ярко присів навпроти Мар’яни, легким рухом прибрав з її лоба пасмо хвилястого волосся.

— Мені треба йти, — сказав буденно.

В інші часи похнюпилася би, прошепотіла би покірно: добре… Та по кімнатці зі знаком «фольксвагена» на дверях гасала воля: знищувала страхи, фальш, пафос, вихлюпувала щирість невтримних емоцій, нашіптувала: «Будь собою, Мар’яно. То так класно».

Вона пам’ятала… Точно пам’ятала — кричала, аж гланди розболілися.

— Так нечесно! Нечесно! Я тільки тебе знайшла! Я повернулася! До тебе! Назавжди! А ти… Куди?!

— На Майдан.

— Я з тобою!

— То зайве. Жінка чекає свого мужчину вдома.

— Ти не мужчина! Ти — наївне зелене хлоп’я! Ти згинеш… Як один Ігор… Хіба ти не знаєш? Люди щезають! І марно їх потім шукати.

— Не хвилюйся.

— Обійми мене! — наказала вперто.

Ярко приклав долоню до Мар’яниної щоки.

— Маю повертатися. Мені лише добу для відпочинку дали, — мовив. Усміхнувся. — Добре, що не спав… Тебе знайшов.

— От і гаразд! Я з тобою!

— Повір, не обов’язково фізично бути на Майдані, Майдан — усюди. Кожен у своєму будинку нині має шанс жити по-справжньому. Робити справжнє діло, поважати людей, не брехати, забути про заздрість і ненависть, любити… Це просто.

— А ти ж чого йдеш? — прохрипіла, бо крик скінчився. — Ти що там робиш?

— Розсилаємо інформацію про Майдан. По Україні, по світу. І все інше роблю, що знадобиться, — взяв Мар’яну за плечі, тримав міцно. — Усе нормально?

Мар’яна розгублено глянула в Яркові очі.

— Коли ти повернешся?

Плечима знизав ніяково.

— Зателефоную. Даси номер свого мобільного?

Кімнатка ворожила. Оповила Мар’яну Ярковим світом — здавалося, кожна річ може розповісти про нього все: і цей куб, і книжки італійською, і купа металевих карабінів, і велике сімейне фото, і репродукції незнайомих Мар’яні картин, і вибагливий туалетний столик, і картаті сорочки, звалені під вішаком, та все то разом ніяк не складалося в гармонійну картину, розбурхувало цікавість, вабило таємницями.

Що ти за один?! Пішов, залишив на Мар’яниних вустах солодкі опіки. Не зазирнув у карі очі, не спитав, намагаючись приховати хвилювання: ти ж… не зникнеш? Дочекаєшся?…

— Що ж ти за один? — гортала книжки, шаруділа на полиці туалетного столика, та знайшла тільки пакетик ненашенських сухарів і страшенно захотіла їсти.

На кухні хазяйнувала Аніта.

— Проходь, дитино, прошу! Зараз усе тобі покажу, — заметушилася: — Тут Яркові полиці з продуктами, тут його холодильник, там посуд.

— Мені би поїсти, — сказала Мар’яна.

Аніта завела двигун: літала кухнею — руки при ділі, язик не мовчить. Та все не пусте: зараз обідом Мар’яну нагодує, бо, поки Мар’яна почне щось із Яркових продуктів готувати, сонце впаде, онде вже — друга дня, а Мар’яна ж, як зранку прийшла, так нічого і не їла. Та й Аніті час перекусити.

— Чаю? — розчервонілася від гарячого супу, стала схожою на добру казкову фею: витирала спітніле чоло краєм рушника, поправляла окуляри на носі.

— Розкажіть мені про Ярка, — попросила Мар’яна. Призналася, хоч ніхто не просив: — Ми ж… тільки вчора познайомилися.

— А мені за три роки рідним став.

— Кімнату у вас винаймає?

— Як до університету Шевченка вступив, так у мене й оселився.

— Студент? — Мар’яна згадала їхню з Полею клятву ніколи не зустрічатися зі студентами. «Спочатку Полька Корнілова на свою голову знайшла, тепер оце я вляпалася», — подумала. Глянула на Аніту. — На кого Ярко вчиться?

— Покинув університет після першого курсу.

— Чому?

— Не вивчають в Україні кватроченто, а Яркові тільки воно і треба, — пояснила Аніта. — В Італії нині навчається. Дистанційно. В університеті Перуджі. Отам уже того кватроченто — їж — не хочу!

Мар’яна посоромилася спитати в сивої вчительки, що то є кватроченто, а власна освіта за фахом «Менеджер організацій» не передбачала розширення горизонтів аж настільки.

— А залізяччя в кімнаті повно… — спитала.

— То для роботи. Ярко каже: нормальний промальп повинен мати власне спорядження.

— Що таке промальп?

— Промисловий альпініст, — пояснила Аніта.

— Ага… То Ярко ще і працює.

— Сам собі на кватроченто заробляє. Нам із Федею — то картопельки підкине, то кави привезе. Золота дитина.

— Вікна у висотках миє? — Мар’яна згадала, як одного разу за вікном офіса в люльці на вітрі небезпечно розгойдувався чоловік із цілим арсеналом мийних засобів.

- І таке буває. Але нечасто. У Ярка з Біджо дозвіл на роботу з приладами високого тиску на висоті. То як шостий розряд… Як п’ятірка за контрольну роботу. Як олімпійська медаль, як…

— Хто такий Біджо? — перебила Аніту Мар’яна.

З Біджо познайомилася тої ж бурхливої насиченої доби, за півгодини до опівночі. Тільки закінчила готувати тефтелі в томатному соусі — з базиліком, часничком. Рецепт вихопила з Інтернету ще після обіду з Анітою, бо раптом відчула себе справжньою хазяйкою. Не все ж у сусідки під’їдатися. Ярко повернеться, Мар’яна йому — справжню італійську страву, якщо він уже так сильно полюбляє Італію і незрозуміле кватроченто. Змоталася в неблизький «Фуршет», накупила фаршу, приправ, хліба без дріжджів, вина. «Добре, що Хотинський грошей дав», — усміхнулася без сорому.

Хотинський наче чекав. Мобільний — дзелень.

— Золотце, вже четверта. Ти на потяг не спізнишся?

Мар’яну смиконуло не від рівного, як мертве болото, голосу. Те «золотце», що завжди сприймала, як пестощі, раптом викликало відчуття відрази і нудоти.

— Уже збираюся, — пробурмотіла поспіхом. — Вибач. Не можу зараз говорити…

— Щасти, — не запідозрив підступу. А Мар’яна як засіла біля мобільного, так і просиділа до шостої, чекаючи на хронічні контрольні в голову.

Хотинський не пустив процес напризволяще — щопівгодини надзвонював: ти де? Вийшла з архіву? Добре. Уже на вокзалі? Чудово, золотце, купи собі води і бутербродів. Сусіди в купе нормальні? Полиця нижня? Як верхня? Я купував нижню. Помінялася зі старенькою? Яка ти милосердна, золотце.

Коли годинник показав шосту й потяг на Дніпропетровськ без Мар’яни помчав на схід, перелякалася: коханець не відчепиться! Довбатиме і довбатиме дзвінками щогодини, може, попросити передати мобільний провідниці чи, приміром, портьє в готелі… А якщо в цей час поряд із Мар’яною буде Ярко?

— Дідько, це неможливо!

Які тефтелі? Сушила голову, ніяк втямити не могла, що би таке збрехати, аж поки погляд не впав на підзарядку. Підхопилася — Боже, яка ж вона ловка! Набрала коханця.

— Телефон розряджається. А підзарядки знайти не можу.

— Я точно клав твою підзарядку в сумку.

— Немає ніде.

— Може, ти погано шукала?

— Та нема! Я в Дніпропетровську в готелі попитаю… У них же мають бути підзарядки. Чи куплю… Завтра зателефоную… — відрубала зв’язок, розсміялася — ох, ловка! — і врешті побігла на кухню тефтелі готувати.

Тільки перемазала пальці фаршем — Аніта з Федею: ми на Майдан, тож зачинися гарненько, щоб, не дай Боже, якась сволота у двері не ломилася, бо тут райончик сумнівний.

— А ви надовго? — спитала Мар’яна.

— Вимогам часу неможливо відвести певний час, — відповів філософ Федя.

Аніта загорнула у велику вовняну хустку казан із вареною картоплею, наскладала закруток у клітчасту торбину, все те всучила Феді: менше слів!

Мар’яна зачинила за сусідами двері, усміхнулася: як же гарно, що всі розбіглися. Тепер уже ніхто не відволіче — зробить тефтелі, маякне Яркові, щоби швидше біг додому, наллє в гранчаки вино… Ніби все по-справжньому: сім’я, жінка чекає на свого мужчину вдома, робить справжнє діло, не суп якийсь із пакетика…

— Чому ж я свічок не купила?! — вмостилася на кухні й, перш ніж взятися ліпити тефтелі, відіслала Яркові sms-ку: «Повернися ще сьогодні!»

«Неодмінно», — отримала відповідь за мить.

— Мій ти… — збудилася, давай тефтелям раду давати.

Не їжу готувала — радість. Кулька до кульки — красені! Над соусом ворожила, аж втомилася: і все ж красиве виходить, як на картинці, а вже смачнюче… Так захопилася — про час забула: тефтелі ще тушкувались у соусі на плиті, коли Мар’яна почула біля дверей підозрілий шурхіт. Не вагалася — вхопила качалку, причаїлася в темному коридорі.

— Навіть не намагайтеся, падлюки, — прошепотіла: нікому свою радість не віддасть. І думки не промайнуло: то ж Ярко! Не міг він зруйнувати гармонію цього надзвичайного вечора, мав з’явитися лише тоді, коли тефтелі домліють, Мар’яна викладе їх на таріль, притрусить зеленню, потім умиє обличчя і вдягне файну прозору туніку з шифону…

Двері розчахнулися. Мар’яна зойкнула і щосили метельнула качалкою перед темною постаттю. Спалахнуло світло.

— Моя Мар’яна, — усміхнувся Ярко. З-за його спини дівчину розглядали двійко його супутників.

— Біджо, — незворушно-спокійно представився атлетичний грузин років тридцяти. Лишень торкнувся щоки, на якій качалка залишила дотичний слід.

— Ого! Наша людина! Наша… — на Мар’яну з цікавістю косував рухливий юнак років двадцяти: конопатий, світловолосий, розхристаний. — А я Аврора!

— Крейсер? — спитала спантеличена Мар’яна.

І пошкодувати не встигла, що все склалося геть не так, як нафантазувала. Події розвивалися надто стрімко… За мить уже сиділа біля столу на кухні, бо трійця одноголосно постановила: мужчини на стіл накриватимуть. Діставали з пакетів хліб, сир, ковбасу, різали, розповідали: промальпи, уже рік разом на висоті — Ярко, Біджо і Аврора, а конопатого Вовчика Авророю прозвали, бо прізвище його — Крейслер.

- І не «крайслер», і не «крейсер», але до крейсера ближчий! Гламур і пафос зневажає, як що не так — без слів у пику лупить. Тому Аврора! — сказав Біджо. Виставив на стіл тарелі з бутербродами: — Прошу!

— А в мене… тефтелі, - врешті отямилася Мар’яна. — З базиліком і часником. У томатному соусі. Спробуєте?

Ярко їв і усміхався Мар’яні. Аврора і Біджо розчинилися. Мар’яна їла і дивилася на Ярка. Активним фоном звучав збуджений голос Аврори — розповідав щось завзято, та Мар’янин слух вихоплював лише окремі слова: вогонь згас, мєнти, а ми притягли шини… Аврорі густим, важким, як хрест, голосом відповідав Біджо: хворіють, ніс зламаний, краще зранку…

— Ярку! — раптом голосно звернулася Мар’яна. — Що таке кватроченто?

І всі замовкли.

— А-а-а… То просто, — вигукнув Аврора. — Ярко розповідав. Це коли люди врешті починають відчувати себе людьми. Як оце у нас зараз…

— Чуєш, помовч! — зупинив його Біджо, кивнув Яркові: — Кажи!

— То, справді, просто, — усміхнувся Ярко. — Початок Відродження, епоха гуманізації, яка проголосила: кожен має право займатися вільною творчістю, а перевага людини в її гідності, і тільки в тому…

— Кажу ж, як в Україні, - знову встряг Аврора. — У нас — революція гідності. Крутіша за все кватроченто.

— …Людям складно притримуватися простих істин, — продовжив Ярко. — А найскладніше розібратися в тому, чи є свобода волі.

— Свобода волі? Дивне поняття, — мовила Мар’яна.

— Над тим сушили мізки мислителі від Аристотеля до Бердяєва і Хокінга, — кивнув Ярко. — Філософи кватроченто для себе цю проблему розв’язали: свобода волі — першопричина злетів людського духу.

— Просто… треба менше базікати, а робити справу, — сказав Біджо.

— То так, то так! Засиділися ми… — заторохтів Аврора. Уже підскочив, збирав тарелі зі столу. — А все Мар’янині тефтелі. Даси рецепт? Я подарую його своїй майбутній дружині на першому побаченні, щоб заздалегідь знала шлях до мого серця.

— Уже йдете? — Мар’яна і сумніву не мала — зараз Біджо з Авророю заберуться геть, і вони з Ярком врятують цей неймовірний вечір… Уже ніч…

— Ми тільки по карабіни заскочили, — пояснив Ярко. — І перекусити.

— Так, так! Ми по карабіни, троси, — ніяк не вгамовувався балакучий Аврора. — Бо на Майдані відчайдухи на «йолку» лізуть без страховки. Ще повбиваються. Треба то виправляти.

Мар’яна розгублено глянула на Ярка.

— Ти теж ідеш?!

Дужий Біджо зорієнтувався миттєво: вхопив легкого Аврору за шкірку і витяг у коридор.

Ярко не виправдовувався, не скиглив, не віджартовувався, та Мар’яна бачила синю жилку, що пульсувала на його скроні.

— Залишся… — прошепотіла. — Благаю!

Ярко знітився, ніби йому на голову напхали корону, всі навкруги впали долілиць, заніміли. Узяв Мар’янині долоні у свої.

— Ми поговоримо… І про цей день, — сказав упевнено.

— Коли?

— Згодом. Просто уяви, що я на роботі.

— Майдан — робота?

— Діло. Просто в такі часи ясніше розумієш, у чому твоє справжнє діло.

— А я? Я — не діло? — Мар’яна відчула себе маленькою ображеною дитиною. А Ярко був старшим. Значно старшим.

— Ти — назавжди, — мовив. — Майдан мине, а ти… ніколи, — замовк.

Мар’яна глянула на Ярка, як на божевільного.

— Ти сам віриш у те, що ми — на все життя?

— Так.

— А я — ні!

— Чому?

— А я забобонна! От зустрінемо Новий рік разом, тоді повірю… що цілий рік з тобою буду. Чи ще довше…

— Ми зустрічатимемо разом кожен Новий рік, — пообіцяв Ярко низьким хриплуватим голосом. — І цей…

До 31 грудня 2013-го — три дні, у кишені шість тисяч гривень без копійок. В інші часи Мар’яна би і за півгодини їх спустила, та нині — все інакше, все по плану. Забула… Геть забула, що гроші чужі, що в агенцію не ходить, що в Дніпропетровську порожніє готельний номер, а Хотинський же перевірить… Та до біса! Буде так! 31-го зранку обійме божевільного Ярка, скаже: ти тільки мій. Усі поснули — друзі, вороги… Справи зникли, битви затихли — свято! Глянь-но, як я все підготувала: купила келихи тонкого скла, лляну скатертину, шампанського, кав’яру і сиров’яленої конини, бо то смачно. І мандарини. Усю кімнатку неодмінно має заполонити запах мандаринів. Карпатський ліжник накриє біле тонке простирадло, що його мати так вчасно напарила доньці, коли та до Хотинського переїжджала. Гарне простирадло, нове, ніким так і не прим’яте.

- І свічки! Свічок же не забути купити! — усе складала список закупів, одне ламало файну фантазію — у кімнатці Ярка, здається, ніколи не жив телевізор, і хоч Мар’яна тільки раділа, що тривожні теленовини з Майдану не відволікають її від новорічних клопотів — досить того, що Аніта з Федею бубонять! — та новорічна ніч без телевізора здавалася прикрим непорозумінням. А куранти? А загадати бажання?

— Телевізор куплю! — вирішила зопалу. — Здивую Ярка.

То різні речі: надумати здивувати когось і просто жити, викликаючи щире здивування людей. Ярко просто жив, дивуючи Мар’яну щохвилини. Уночі 27-го не пішов, грюкнувши дверима. «Дожену», — кинув Аврорі й Біджо, вклав Мар’яну на матрац, обійняв.

— Засинай… — шепотів на вухо. — У тебе такі прекрасні… такі трагічні юдейські очі… У них історія тисячоліть… Заплющуй очі — сни вже йдуть. Свіжі, нові…

— З мандаринами…

— З мандаринами, радістю… Спи…

«Сплю… Вже другу добу поспіль…» — подумала Мар’яна, засинаючи.

«…І просинатися не хочу!» — зранку наступного дня всілася на матраці, зажурилася: десять діб волі лишилося. Лише десять діб безпонтового лайфу на узбіччі, сказав би Хотинський, та Мар’яна згадала чомусь тата, вірші про одуховлені хати, у яких кожен жилець лишає свій слід назавжди…

Прискіпливо обдивилася кімнатку.

— Телевізор куплю! — прошепотіла.

Не гаючи часу, підхопилася, давай збиратися. Мобільний задзеленчав — Хотинський, Хотинський, знову…

— Не знайшла ще підзарядки, — косувала на телефон, вдягалася. — Не відповідатиму! — вирішила. Вимкнула телефон, аби не смикатися від кожного дзвінка, гайда в місто.

Гаванський міст на вітрі скреготів, як стара фіра, підганяв перехожих. Густі хмари прибили небо до землі, давили Мар’яні на плечі, сипали в очі колючим снігом. Бігла, мружилася — та хоч буревій! Добереться до найближчого супермаркету електроніки будь-що! І хто зупинить?!

— Мар’яно!

Завмерла, озирнулася: Ярко?…

Потомлений, блідий. Усміхався. Ішов Гаванським мостом до Мар’яни.

Зірвалася, заспішила назустріч. Обхопили одне одного, наче віки не бачилися.

— Мій ти… Мій…

— Це тобі, - Ярко дістав із кишені двійко помаранчевих мандаринів на гілочці із зеленим листям, поклав дівчині на долоню.

— Мандарини… — усміхнулася.

— Знак, — сказав Ярко, наче всі сумніви Мар’янині йому давно відомі. — Що сон — реальність, а реальність — сон, який варто змінити.

Мар’янине серце перекреслило філософські сентенції: хіба до них, коли Ярко ледь на ногах тримається?

— Ходімо додому…

— Вибач. Маю допомогти Біджо, у нього мама захворіла.

— Нащо ж вирвався?

— Мандарини…

Дідько! Мар’яна так і не перейшла того дня Гаванський міст. Повернулася до кімнатки зі знаком «фольксвагена» на дверях — спантеличена, розгублена. Не вписувався телевізор у кімнатку! Не вписувався в Ярків світ, куди вона занурилася по маківку: тут усе дивувало, ламало стереотипи і штампи, знищувало найменшу фальш, лишаючи цеглини вічних монументальних істин: Мужчина, Жінка, Кохання…

— Він божевільний, — вкотре повторила зі щирим захватом. І тільки одне невтримне жадання: от новорічна ніч, у ній Ярко, Мар’яна. До дідька телевізор, куранти… Хай не буде льняної скатертини, кав’яру, шампанського — бажання вже не змінити. Мар’яна дістане з гаманця іконку Богородиці, яку завжди носить із собою, аби гроші водилися, вибачиться перед Божою Матір’ю за те, що діставала її дурними проханнями, і присягнеться любити Ярка вічно… Певно, все те назавжди змінить її життя: викреслить Хотинського, викличе обурення матері, теплу посмішку тата, насмішкувату іронію колег по роботі, проте… агенція теж зникне з Мар’яниного майбуття, як справа, на яку не варто витрачати час, бо справи теж мають бути справжніми, як усе в житті. Як кохання…

— Не скажу Яркові все те зараз же! Витерплю до новорічної ночі! — карколомне рішення залило серце натхненням, і з усіх минулих фантазій тільки білі тонкі простирадла залишилися в планах на майбутнє.

Тридцять першого грудня 2013 року Мар’яна прокинулася від незвичного шуму в коридорі, затулила вуха подушками: тихіше, благаю! Вчора Ярко повернувся додому посеред білого дня, і Мар’яна таки потягла його до «Фуршету» по смаколики для новорічного столу. Світле піднесення зашкалювало — не звертали уваги на стурбованих покупців, пустували-дуріли: нюхали апельсини і яблука, мацали пухкі хліби, перебирали банки з оливками, роздивлялися різнобарвні тістечка…

— Давай звіримо смаки? — запропонувала Мар’яна. — Вибиратимемо вино окремо — кожен те, яке йому подобається.

— Окей, — кивнув Ярко, та за хвилину перетнулися біля стійки з грузинськими винами, обидвоє потягнулися до білого сухого «Мцване»!

— Насправді, «Мцване» — зелене вино, — розповідав Ярко. Сунули на Рибальський із повними пакетами, накупили всього до біса, і тільки коли Мар’яна намірилася розплатитися на касі, Ярко насторожився, глянув на неї здивовано. «Забувай, — сказав. — Ми ніколи не житимемо на твої гроші».

— Чому зелене? — Мар’яна крокувала поряд із Ярком — весела, натхненна, легка.

— Його роблять зі стиглого зеленого винограду в Кахетії, Біджо розповідав.

— Перевіримо, чи й справді зелене? — у кімнатці зі знаком «фольксвагена» на дверях усілися на матраці з вином, тільки Ярко на мить розчахнув вікно — вивісив синьо-жовте українське знамено, впустив холодне зимове повітря, — і, може, від того Мар’яна відчайдушно захотіла зігрітися: щоб вино венами, як кров, щоби Ярко вів долонею по скроні, вилиці…

То була дивна близькість — бурхлива пустотлива радість раптом випарувалася, звуки стихли, рухи стали обережними, плавними, і навіть відверті очі вже не горіли невтримним жаданням — затуманилися, не чіплялися за предмети безпорадно, бачили тільки одне: Мар’яна — Ярка, Ярко — Мар’яну…

То була особлива близькість — логічний її фінал не приніс очікуваного полегшення, тільки незрозумілу смертельну тугу, ніби — от і все… Скінчився сон. Мовчали. Завмерли, тримали одне одного в обіймах, розімкнути не могли аж доти, доки нове жадання не накрило хвилею і вони, змучені, щасливі, взялися доводити невідомо кому і самим собі: не все! Не все…

Уже глибокої ночі настирливий дзенькіт мобільного змусив Ярка підвестися з матраца.

— Зранку повернуся, — сказав.

— Завтра — найважливіший день нашого життя, — серйозно відповіла Мар’яна. Повіки зімкнулися, і всю коротку зимову передноворічну ніч уві сні її мордувала реальність: мати перелякано затуляла долонею рот, щоби не закричати; тато літав і молився, одуховлена хата на Воскресенці тремтіла стінами, і тільки під ранок нічні страхи відлетіли — заснула міцно, без сновидінь. До півдня би очей не розплющила, та незвичний гамір у коридорі змусив відірватися від подушок.

— Ярку?… — вийшла з кімнатки в самому тільки халатику на голе тіло. У коридорі — порожньо, під стіною — чуже взуття, з кухні — голос Аніти. Пішла на голос.

У кухні біля столу тремтіло двійко юних дівчаток — синіх від холоду, легко, як для зими, одягнених: спіднички коротенькі, крізь прозорі колготки — червоні задублі коліна. А очі наведені! І вуста яскраво-червоні помадні. Стривожена Аніта літала кухнею: зараз чай, мед, лимон — зігрієтеся, діти. Побачила Мар’яну, подалася до неї з чашками в руках.

— От біда! Ми таки тебе розбудили!

— Аніто Станіславівно, можна вас на хвилинку, — стримано попросила Мар’яна.

Аніта поставила перед дівчатками чашки з гарячим чаєм, услід за Мар’яною вийшла в коридор, заторохтіла пошепки:

— Ярко так просив: «Ви тільки Мар’яночку не збудіть. Хай поспить, а ви поки дівчат нагодуйте. А потім уже дівчата відпочинуть…»

— Відпочинуть? Що відбувається?

— Що ж незрозумілого, Мар’яно?! Люди на Майдан з усієї України їдуть, не кожному є де зупинитися. Зараз усі до себе приїжджих беруть. І ми!

— Ви?!

- І ви з Ярком! У мене зі вчора подружжя зі Стрия. А Ярко оцих двох дівчаток із Полтави привів. Геть померзли!

— Хай би вдягалися!

— Та не злися, Мар’яно! Усі — люди.

— Хай у Феді гріються!

— А пропав би він, наш Федя! — сплеснула руками Аніта. — Третій день на Майдані товчеться, додому не йде. Кімната зачинена. Ти вже йди, Мар’яночко. Одягнися, постели щось, аби дівчата полежали і трохи до тями прийшли, бо дивитися на них без сліз не можна. Ярко казав: «Мар’яна все зробить».

«Так і сказав?!» — гнів залив, аж дихати ніяк. Зиркнула на Аніту, як на вражину, мовчки пішла до кімнатки зі знаком «фольксвагена» на дверях. Одним махом скинула з куба книжки, всілася на нього, уп’ялася нігтями в коліна, щоби не заверещати на всю комуналку. У скроні шкрябало: така вона, значить, свобода волі?… Роби, що хочеш? Мрія про надзвичайну важливу новорічну ніч із клятвою на іконі зітлівала на очах. Яркова свобода волі спалила…

У двері — стук.

— Заходьте! — вигукнула нервово.

До кімнатки увійшли вже відігріті Анітиним чаєм малолітки з Полтави: розчервонілися, кліпали нафарбованими повіками і від того виглядали ще більш зеленими — років по п’ятнадцять, не більше. Одна худа, коротконога з нахабними хитрими оченятами голодного звірятка, у другої, пухкенької — привідкритий рот, наче ніс навіки закладений, і це надавало їй трохи дурнуватого вигляду.

— Тю, — простувато всміхнулася пухкенька. — У вас навіть ліжка немає?

Худенька штрикнула її ліктем у бік, умостила зад у коротенькій спідниці на матрац, на біле тонке простирадло. Зиркнула на Мар’яну злодійкувато.

— А той пацан, який нас сюди привів, він тобі хто? Брат? — спитала.

— А що?! — Мар’яна ледь стримувалася.

— Та нічо… Просто інтересно.

— Чому так «інтересно»?

— Та він такий… нічо… Я б з ним замутила…

Мар’яна відчула: нігті стають пазурами, зуби ростуть, гострішають, просять здобичі. Рвучко підвелася, зупиняючи дикі фантазії: у цих двох зі свободою волі теж усе гаразд! А Мар’яні ж чого задніх пасти? Рішення впало в мізки, як крапля смальцю на суху пательню: шварк! Щось роби! Вихопила з кута дорожню сумку, кинула на підлогу під вішаком — жбурляла в сумку речі, чула шепіт за спиною.

— Тонько, нащо ти її про пацана питала? А раптом вона його тьолка? — перелякано дорікала пухкенька.

— Ти шо, Галю, хвора? Яка вона тьолка? Вона — тьотька! — відповіла худа.

Мар’яна озирнулася — сиділи на матраці, зиркали на неї зацьковано.

— Ну?! І чому ж вам удома не сиділося?! — вимовила хижо.

— Так це… Інтересно, — сказала пухкенька.

— Яника скидати будемо, — нахабно видала худа.

— Яника? А він хто?

— Так цей… головний…

— Міністр! — підказала пухкенька.

— Головний міністр! — із викликом кинула Мар’яні худа.

Мар’яна розреготалася істерично, до сліз. Глянула на малих з відразою. Без сорому скинула халат, гола-зла швидко вдягала джинси, кофтину, шалик, куртку. Схопила сумку.

— Ну… — процідила дівкам. — Перо вам в дупи!

Вискочила з кімнатки. Дверима — хрясь! Посеред коридору стояла бліда Аніта.

— Підслуховували? — тремтячим від люті голосом спитала Мар’яна.

— Люди… Вони всі — люди! — відповіла Аніта винувато.

— То насолоджуйтеся! — подалася до дверей.

— А Ярко? — Аніта схопилась за серце, смикнулася до Мар’яни. — Зараз буде. Повів ще двох хлопців з Миколаєва до знайомих у гуртожиток. Зачекай, поговорите…

У минулі часи Мар’яна би погодилася: добре… Та країною ширяла воля. Затуляла роти — не до розмов! — змушувала діяти. Мар’яна підхопила сумку.

— Захоче — знайде мене! — кинула збуджено і вискочила надвір.




Розділ 5

Гірше не буває?…


У безмежному білому просторі, самотня, як японське сонце, Мар’яна тягнула Подолом важку дорожню сумку: Щекавицька, Межигірська… «Оце я вже догралася, — думала розгублено. — Оце я вже вільна. Така вільна — хоч у зашморг! Поруйнувала позаду все, попереду нічого не знайшла. Тільки волю… Вскочила мені на плечі, поганяє… А куди?! Що мені з тою волею робити?! Сон розвіявся, радості нема. Що я взагалі можу — сама-самісінька…»

І така зажура, ноги не йдуть.

Опустилася на зламану вуличну лавку, увімкнула мертвий уже кілька діб мобільний: хоч хтось згадував Мар’яну, поки вона у мріях літала?!

— Хотинський, мама, Хотинський, — читала-бурмотіла. — Охріменко? Вісім пропущених? — здивувалася: спілкування з Олею Охріменко обмежувалося офісом — ніколи не зідзвонювалися поза роботою.

— Олю? — набрала колежанку. — Ти мені телефонувала?

— Мар’яно? Нарешті! Де ти була?

— Так… хворію… Хотинський хіба не сказав?

— Хотинський ще двадцять сьомого взяв відпустку до Різдва, на дзвінки не відповідає. Я думала, ви разом кудись чкурнули… А ви… розбіглися?

— Неважливо! — Мар’яну залило червоним-прикрим, серце заколотилося — ґвалт! — Чому ти телефонувала, Олю? Щось сталося?

— Так шеф… звільнив тебе, Мар’яно. За прогули.

— Що?!

— Я тебе шукала… Телефонувала… Де ти була?! Ми з Льовою пробували відмовити шефа, Хотинського намагалися знайти… Це ж він змусив тебе вдома працювати, а потім «з’їхав»…

— Облиш… Усе… нормально, — Мар’яна не почула власного голосу — у вухах стрімко наростав лякаючий глухий гул. Вимкнула мобільний, застигла.

— Курити… — прохрипіла.

Роззирнулася. «Гірше не буває…» — нашіптував байдужий білий простір. Полізла по кишенях — цигарки, запальничка! — та намацала ключі від лофту Хотинського. «Скажу… Скажу: обікрали! — лихоманка. — На вокзалі в Дніпропетровську. Телефон забрали, гроші… Скажу: ледь вижила, люди допомогли повернутися. Скажу: прости, я надолужу… Все надолужу!»

Сон розвіявся. Реальність сковувала рухи — ледь дотягла сумку до метро, та навіть там, у переповненому вагоні, чіплялася за сон: усе шукала очима Ярка. Вони ж перетнулися в метро. Він тут, бо ж Новий рік, диво. Ось зараз випірне з натовпу, скаже хриплуватим низьким голосом: «Ходімо додому, Мар’яно. Дівок прогнав. Раз приїхали на Майдан, хай там і тирлуються, а в кімнатці тільки ти і я…»

— Виходите? — натовп відштовхнув Мар’яну від дверей на «Олімпійській».

— Пропустіть! — схаменулася, рвонула до виходу.

За п’ять хвилин стояла біля старовинного будинку, на горищі якого в стометровому лофті жив фактурний стильний мужчина з амбіціями, заради якого ще декілька днів тому Мар’яна зробила би що завгодно.

Глянула на годинник — друга дня. Десять годин до Нового року!

— Хоч би вдома його застати… — прошепотіла спустошено, потягла сумку до дверей. — Хоч би повірив…

Біля ліфту на першому поверсі у відгородженій склом кабінці з диваном і маленьким телевізором позіхала консьєржка Тамара.

— О! Нарешті, - побачила Мар’яну, збадьорилася, вибігла з кабінки, заступила шлях. — Ключі давай!

— Вам? З якого це дива?

— Хотинський наказав.

Мар’яна наїжачилася, зиркнула за консьєржку зацьковано.

— Я вам не вірю. Я… сама піду до нього…

— До кого?! До того козла?! Він у лофті не хазяїн! Ангеліна Вікторівна Поліщук хазяйка! А оте довбане — коханець її! Ангеліна Вікторівна з весни в Європі, а воно обжилося тут…

— Хотинський… альфонс?

— Який альфонс?! Альфонс — славетне ім’я! — обурилася консьєржка. — Король такий був! І шнауцер у мене Альфонс! А те нещастя — блядун! Утриманець!

— Чому ж ви… раніше мені нічого не розповідали?

— Бо платив твій Хотинський мені! П’ятдесят гривень щоразу, як ти приходила. За мовчання. Шкода, мало ти тут прожила, а то би я собі зуби вставила.

— А ключі… чому зараз?

— «Матуся» його повернулася. Ангеліна. До Різдва з твоїм Хотинським у ліжку качатиметься, — на Мар’яну глянула без жалю. — Ключі де?

Мар’яна так сильно стисла долоні — пальці захрустіли. Кинула ключі консьєржці.

— Знаєте, як він про вас казав? — мовила глухо. — Що ви бидло…

— От паскуда! — обурилася Тамара.

— Так ви і є бидло! — вигукнула Мар’яна. Схопила сумку, побігла до дверей. Сльози не питали, чи можна. І собі бігли, застеляли очі. Гірше не буває…

«Ауді» на парковці біля будинку загальмувало тої миті, коли розхристана Мар’яна вибігла з під’їзду під акомпанемент Тамариних матюків. Стильний, як «Монтеграппа», Хотинський відчинив двері автівки витончено вдягненій пані з полтинником прожитих років у блакитних очах. Вона все зрозуміла, лиш побачила худеньку дівчину в розстібнутій курточці з дорожньою сумкою, що стояла посеред двору, дивилася на Хотинського круглими від обурення карими очима, тремтіла.

— Твоя?… — тоскно спитала пані.

— Моя колишня… співробітниця! — Хотинський не втратив обличчя й на мить. Озирнувся до Мар’яни: — Як справи, Озерова? Борг прийшла віддати?

Мар’яна закам’яніла — стояла як стовп, зрушити не могла. Дивилася крізь Хотинського, крізь моложаву струнку пані, думки дурні: Хотинський пасує… до її сумочки і рукавичок.

— Нагадай, скільки ти мені винна, — Хотинський так і стояв біля пані, як прив’язаний. — Десять тисяч?

— Десять?! — закліпала очима Мар’яна. — Шість!

— А білети на потяг, номер у готелі?! Ти за мій рахунок вирішила відрядження до Дніпропетровська змарнувати?! Десять, Озерова! І мені пофіг, де ти тинялася замість того, аби виконувати розпорядження керівника! Мене все це вже дістало! Ти у нас більше не працюєш! І ще! Тільки спробуй і далі займатися темою, яку я тобі доручав останнім часом. По судах затягаю! Зрозуміла?!

— Ти… — Мар’яна почервоніла від образи: підлий… Який же підлий і ниций! Не мають право такі тварюки по землі ходити! Нігті — пазурі, зуби гострішали: увіп’ялася би коханцю в горлянку, та зачепилася поглядом за блакитні очі немолодої пані. І стільки в них було трагедії — аж заплющилася на мить. Схопила сумку, бігом геть.

— Скільки вона тобі винна? Десять? Я заплачу за неї! — почула за спиною голос пані.

— Навіщо, золотце?! — зі щирим обуренням спитав Хотинський.

— Хочу, щоби вона була вільною від тебе! — відповіла пані.

Гірше не буває?…

Сутеніло. Новорічна ніч гнала останній день року в небуття. Усупереч тривогам хазяйки вперто рубали олів’є, запікали качок із яблуками, варили холодці, і як раптом різали пальці на кухні зопалу, то не дратувалися, молилися: хай то буде вся кров, яка може нині пролитися в країні. І більше ані краплі. Ніде… Чоловіки мацали в холодильниках горілку — охолола? — пересували столи, звільняючи місце для справжніх ялин, розкладали біля тарелів виделки-ножі, та ножі тримали в руках довше, ніби примірялися до майбутніх грізних справ, і тільки дітлахи пустували щиро і безтурботно, терли оченята, аби не поснути до опівночі, і потайки від дорослих розгортали новорічні дарунки, розкладені під зеленим гіллям.

Глухими провулками Воскресенки Мар’яна тягла сумку до батьківської хати. Безпомилково оминала невидимі в темряві ями, не зважала на купку нариків під облізлим зачиненим кіоском, знала: «своя», не зачеплять. Шепотіла спустошено:

— От і все… Гірше не буває.

— Стояти… — від наркозграйки відділився один — худий, непевний. Ішов на Мар’яну, похитувався.

Застигла. Однаково сил катма: ні в ногах, ні в душі — й краплі.

— Пахомов… Ти тепер і сусідів шманаєш? — мовила тьмяно, упізнавши сусіда з другого поверху.

Худий дошкандибав до здобичі, зиркнув крізь неї скляними очима:

— Ти хто?

— Відчепися, Пахом! Не до тебе… — намірилася далі йти.

— Стояти!

— А я що роблю?! — розізлилася. — Догрався, придурок?! Пам’ять відбило?! Не впізнаєш? Мар’яна Озерова! Ти на другому поверсі свою дурку вариш, увесь під’їзд тхне! А ми й на п’ятому нею дихаємо! Мар’яна! Ми з тобою в паралельних класах вчилися… Десять років тому на випускний ти, йолоп, у зеленому костюмі приперся. Не пам’ятаєш? А мені й досі смішно!

Пахом скривився зневажливо:

— Мобілу гони… І сумку!

- Ідіот! Я — твоя сусідка!

— Я тебе не знаю, коза! Мобілу! І торбу…

Мар’яна відсахнулася, наштовхнулася на двох незнайомих наркоманів: зі спини тихо підкралися, падлюки. Тягнули до дівчини руки-ганчірки, варнякали виснажено:

— Гроші є? Мобільний… У сумці що?!

— Пахом! Та скажи їм…

Не договорила. Пахом вчепився в Мар’янині коси, сипів, як навіжений:

— Ти хто така, коза?!

— Сволота… Щоб ви всі повиздихали від дурі вашої! — без сумки, гаманця і мобільного розхристана Мар’яна бігла в бік знайомої панельної п’ятиповерхівки, ридала відчайдушно і гірко.

Брудний під’їзд. Тим тільки і добрий, що лампочка блимає. Роззирнулася зацьковано: нікого? Загрюкала у двері Полиної квартири: відчини, подружко! Бути ж не може, щоби ти і в новорічну ніч на Майдані лишилася?!

- І Польки нема! — тремтячими руками втерла сльози, дістала з кишені цигарку, запалила… Кліпала мокрими очима: от і все… Більше бігти нема куди, тільки до ненависної батьківської хрущовки — єдиного місця на землі, де за Мар’яною закріплені дванадцять квадратних метрів окремого простору. Тільки би мама з татом не чіпали! Відкараскатися від них, зачинитися! Не виходити зі своєї кімнатки добу, дві, десять… Ніколи не виходити! Померти! Бо жити тепер як?! Ніяк…

Ноги відмовлялися сунути до батьківської оселі. Сльози висохли, дупа примерзла до сходинок, третя цигарка — в горлі гірко, як на душі. Усе не йшла. Врешті підвелася, бо задубла всмерть. Почвалала сходами нагору, все далі й далі від єдиної на увесь під’їзд лампочки на першому поверсі — у темряву. Між третім і четвертим із мряки:

— Дай вогню, дитино!

Голос низький, жіночий.

Мар’яна аж присіла од страху.

— Хто тут?!

— Вогню даси?

— Не палю…

— А хто на першому поверсі смалив? — на тлі замизканого вікна на майданчику між поверхами виникла сухенька бабця — старезна-престарезна. Кістки і зморшки простеньким одягом обмотані. На голові смішна лижна шапка з оленями.

— Палити шкідливо! — кинула Мар’яна зухвало, подалася далі нагору. Бурчала під ніс. — Вештається всякий набрід… Ненавиджу…

От і п’ятий. Застигла. Видихнула. Начепила маску злісного гнома — ховайсь! — натиснула кнопку дзвінка.

- І тільки спробуй хоч про щось запитати, мамо! — прошепотіла в оббиті дерматином двері.

Ада знервувалася. Близька перспектива стати хазяйкою багатої садиби на Биківні не лишила царівну практичності. Усе міркувала: як би потайки від чоловіка скласти речі, сховати на балконі, щоби 31-го вхопити їх, виголосити Валі із дзвінким азартом: «Прощавай навіки!» і чкурнути з Шуляком у нове життя. Та при першій же спробі дістати валізу з антресолей наштовхнулася на приголомшений Валин погляд, притихла (нащо їй скандали? А раптом у Шуляка щось не складеться?!), навіть притягла додому зелених соснових гілок і вирішила накрити справжній новорічний стіл — пишний, прощальний, — аби потішити чоловіка смачненьким наостанок. І все скінчилося так, як зазвичай в Озерових. Валя вислухав оголошене Адочкою меню: курка з апельсинами, печінковий тортик, салат «мімоза» з червоною рибою, — сам купив усі продукти і 31-го зранку вже орудував на кухні: рубав, різав, смажив, варив… Так якось мляво орудував — очі тьмяні, руки тремтять.

Ада крутилася на кухні, зиркала на чоловіка з підозрою. «Здогадується! — накручувала себе. — Точно щось пронюхав, та взнаки не дає. Серцем відчуває!»

— Допомогти тобі, Валю? — не з милосердя спитала, перевірити підозри намірилася: любив чоловік, коли оце вони вдвох на кухні товклися, зазвичай радів, як дитина.

— Зайве, Адочко… Сам… — відповів винувато.

Ада геть розгубилася: та що за дурня?! І тут Валя її плани ламає, бо по всьому виходить, що не Ада чоловікові прощальну вечерю влаштовує — Валя своїй безцінній Адочці тортик із власної печінки пече, своє серце на салат шматує і не потребує в тому допомоги — сам!

І клятий Шуляк усе не телефонував. Востаннє зустрілися 29-го під вечір. Славко на Аду в автівці навалився по-молодому, обцілував ручки-щічки, прояснив ситуацію:

— План такий! Завтра не зустрінемося — справи. Тримай кулачки, Адко, щоби мені вдалося грандіозну оборудку провернути. Як усе вийде, завезу кількох хлопців, щоби дім на Биківні швиденько прибрали після лантуха, який там жив. Тридцять першого до вечора впораюся, а ти збирайся і чекай на мій дзвінок.

— А як не вийде з оборудкою? — спитала Ада.

— У мене?! — розсміявся Шуляк. Притис Аду, аж поперек у царівни хруснув. — Ти збирайся. До восьмої вечора вже приїду по тебе.

— Тридцять першого побачимо! — ушпигнула в’їдлива Ада.

— Та ти побачиш, сумнівів не май! Професора свого якось нейтралізуй, — відповів Славко. — Жодного разу в житті його пики не бачив і тридцять першого бачити не хочу. Нащо нам ті розборки?

- І як мені його нейтралізувати? Убити? — визвірилася царівна.

— Горілочки в нього влий грамів триста! Може, відрубається, — підказав реаліст Шуляк.

«Чи і справді напоїти?» — Ада спостерігала за засмученим Валею, зиркала на годинник: уже четверта дня, п’ята, шоста… Уже і тортик готовий, і куркою з апельсинами тхне. А раптом Шуляк раніше за восьму припхається? А Валя тверезий?

— Валю, а нащо нам півночі чекати? — стала біля чоловіка на кухні, поправила гілочку петрушки на салаті: і хай би хто сказав, що царівна руки до новорічної смакоти не приклала! — Накриймо зараз на стіл і почнімо святкувати.

— Добре, Адочко… — геть без радості відповів Валя. — Я тільки перевдягнуся.

— Нащо? Давай так, по-домашньому!

Валя знизав плечима в линялій футболці, поправив спортивні штани, кивнув: добре… Ада включила веселість свого близького майбуття, розсміялася, обійняла чоловіка.

— Та що з тобою, Валю? Свято ж… Хочу вина! Горілки хочу! Питимемо горілку?!

— Горілку? — здивувався Валя. — Чому ж ти не сказала, Адочко? Я тільки пляшку червоного сухого купив. Твого улюбленого.

Ада аж смикнулася од прикрощів. Ну, не сука?! От уміє змарнувати любе діло!

— …Зараз збігаю! — почула чоловіків голос.

— Стій! — гаркнула. — Не треба! Вино питимеш!

…Два келихи. От зараз набульбенять радості, хильнуть, попливуть, згадають юність, розчуляться. Ада обійме Валю: «Пам’ятаєш, як ти здивувався, коли я на тебе глянула з інтересом? Не шкодуєш, що життя зі мною пов’язав?» А він обов’язково повиниться: «Тільки одне мені болить, Адочко! Що не зміг тебе щасливою зробити: квартири просторої для тебе не заробив, подорожувати нікуди не відправляв, навіть шуби не купив». А вона йому: «От і скажи! Що чоловік має після таких зізнань робити?!» Він голову схилить. «Відпустити…» — прошепоче.

…Два келихи. Валя виганяє з них порожнечу сухим червоним.

— Пам’ятаєш, як ти здивувався… — заводить Ада, а в голову — трісь: у кухні за пакетами з борошном майже повна пляшка горілки, ще з Великодня прихована.

— Стій, Валю! Зараз! — мчить на кухню, риється на полиці. Таки є! Дві третини сорокаградусного знеболювального для чоловіка. Отак краще! Отепер — справжнє свято.

— Горілку питимемо! — командує без жалю, наливає прозору рідину в чарочки. — Давай! За нас, Валю! За те, щоби ми були щасливими! Бо ми на те заслужили!

— За нас… — тьмяно відлунює Валя.

— Ще хочу! Наливай, Валю! — Аду охоплює молодечий безтурботний кураж: як же легко стало! Предмети хитаються, розпливаються, тануть, разом із ними тане Валя, і з усім тим уже геть не тяжко розпрощатися навіки.

До реальності повертає настирливий дзвінок у двері.

— Нікого немає вдома! — вигукує царівна з чаркою в руці.

— Як можна, Адочко?… — відповідає Валя.

Мар’яна тупцює на майданчику, все повторює: «Ніяких питань, мамо», та двері відчиняє тато.

— Мар’яна… — констатує розгублено, наче отримав найгіршу з новин. А де «донечко!», одвічна тепла беззахисна посмішка?

— З Новим роком, тату, — роздратовано відповідає Мар’яна.

Тато губиться.

— Вибач, доню… Добре, що прийшла. Зараз із кухні таріль для тебе принесу.

Мар’яна прослизає повз батька. До жаданого прихистку — метрів п’ять через вітальню до кімнатки, обклеєної дешевими шпалерами з рожевими фантазійними квітами. Колись по закінченні школи Мар’яна отримала дарунок від батьків — ремонт у своїй кімнатці. І хоч благала про шпалери в нейтральну смужку, мати власноруч наклеїла бежеву гидоту з величезними рожевими квітами. «Тобі вже сімнадцять! — казала. — Вік романтики, ніжності й кохання. Житимеш — ніби в саду і мріях! Ні! У саду мрій!» За десять років шпалери стали схожими на туалетний папір Обухівської фабрики, і тільки за килимом ще збереглися блідо-рожеві пелюстки: сад мрій уперто не бажав помирати, відвойовуючи собі ще місяць-другий життя на стінах Мар’яниної кімнатки.

— Ну! І що сталося?! — мати навіть не привіталася. Заступила доньці путь, вхопила за плечі.

— Нормально все, — якомога байдужіше відповіла Мар’яна.

Ада раптом розреготалася істерично:

— А я знала! Я серцем відчувала! Він тебе покинув!

Мар’яна сіпнулася: скинула з плечей материні руки, увіп’ялася в неї холодним злим поглядом.

— А ти якого біса вдома тирлуєшся?! І тебе твій покинув?!

Ада вухам не повірила. Застигла на мить. Очима — стріль у бік кухні, звідки дзеленчали тарелі.

— Що ти верзеш, дурепо? — просичала тихо.

— Голосніше! Не чую! А? Що ти там бурмочеш?

— Замовкни!

— Чого би це?! Думаєш, тато не відає про твої походеньки? — Мар’янине горе вийшло з берегів, топило кожного зустрічного на своєму шляху. — Давно ми все знаємо! Чого мовчиш? Поділися з донькою наукою, як двом мужчинам одночасно голови морочити!

— Заткни пельку і не лізь у наші справи! — Ада вхопила доньку за руку і таки додала би перцю, та з кухні до вітальні зайшов Валя з тарелем.

— Як гарно — вся сім’я зібралася, — усміхнувся, поставив на стіл тарель для доньки. — Мар’янко, тобі печінки покласти чи курочку?

Мар’яна войовничо зиркнула на матір і вже хотіла: «Та подавіться ви своїми курми, печінками!»

— За стіл сідай! — ховаючи лють, наказала доньці Ада.

Тато, тато… Мар’яна давилася куркою, очі в таріль. Чому тато терпить мамині зради? Невже не розуміє: через те Мар’яна зневажає його відчайдушно, до відрази. Слабкий… Такий слабкий — глина! Хто того не знає, збоку на подружжя Озерових гляне, здивується: матінка Мар’янина — миша мишою. Хіба що очі нахабні невтримні. І змогла ж окільцювати такого мужчину, як Валентин. Ідеальний: і розумний, і порядний, і красень. Навіть сусідський алкаш Петрович татові каже: «Не можу при тобі матюкатися, Валентине! Сором бере, бо вже надто в тебе мордяка інтелігентна». А матері не сором татову душу все життя мордувати. От і зараз… Їсть курку, що її тато приготував, зиркає на чоловіка зневажливо, наче каже: «Невдаха!» Мар’яна в тата — теж невдаха. Їсти от хочеться. А жити — ні…

— А загадаймо бажання, — почула материн голос. — Не для себе, то вже нецікаво. Наливай, Валю! Ми зараз одне для одного загадаємо щастя. Я перша, бо ж ідея моя. Бажаю тобі, Валю, аби твій бізнес розширився. Щоби ти міг продавати не тільки дріжджі, а й перець. Мелений, наприклад. Правда ж, Мар’яно?

Мар’яна відчула неконтрольоване тваринне збурення. Ледь стримала гнів — відклала виделку, увіп’ялася в материне лице, щоби прямо в нахабні очі вихлюпнути всю свою образу і зневагу. Набрала повітря в легені: не шепотітиме… Кричатиме-захлинатиметься!

Від вхідних дверей — дзинь!

— Хто це ще? — знизала плечима мама.

— Відчиню, — тато вже йшов до дверей.

«Пастка… — впало Мар’янине серце. — Марно верещати-гніватися — нічого не зміниться! Міситимуть злидні зі зрадами, куркою заїдатимуть: “Тобі покласти, доню?” Гірше не буває…» Спостерігала, як мати продовжує жадібно їсти, як тато відчиняє вхідні двері, розгублено відступає на крок, пропускаючи до вітальні старезну суху бабцю — кістки і зморшки.

Старенька роззирнулася, усміхнулася Аді:

— Аїдо… Зі святом, доню!

У Мар’яни щелепа відвалилася.

— Що?! — так здивувалася — всі свої біди враз забула. Підхопилася, йшла до незнайомої бабці. — Ви ж… волоцюжка! У під’їзді щойно… вогню в мене просили…

— Мар’яночка, онука… Отака, значить… Куриш! Нічого… Разом кинемо. Я тобі гостинчик привезла, — бабця заходилася шукати щось по кишенях.

— Онука?… Мамо! Що все це… — ошелешена Мар’яна застигла посеред вітальні: зиркала безпомічно то на незнайому бабцю, то на матір.

Ада — за столом каменем.

— Мамо! — відчайдушно вигукнула Мар’яна. — Ти ж казала: твоя мати померла… Ще коли ти малою була!

Ада віджбурнула виделку. Очі в таріль, тільки груди високо здіймаються з нервів.

— Мамо!!!

— Онученько… Це тобі! — бабця простягнула Мар’яні оксамитову коробочку. — Бери, не бійся. Золото…

— Не торкайся! — закричала Ада. Підхопилася, на бабцю з ненавистю: — Крадене?!

— Та чого би це… За кревні купила…

— Брешеш!

— Присягаюся щастям… Мар’яночки!

Мар’яна відчула, як ноги стають ватяними, у голові бджоли все маминими голосами гудуть.

— Замовкніть! — вигукнула відчайдушно. — Ви… про що?! Про яке золото? Мамо! — сіпнулася до матері, вказала на бабцю. — Це… твоя мама?…

Ада скривилася, мов лимонів обжерлася, кивнула.

— А чому ти брехала мені?!

До бабці:

— А ви… де були?!

— По в’язницях усе життя! Ось де вона була! — кинула Ада люто. Схлипнула. Зиркнула на бабцю спідлоба. — Якого… приперлася?! Пішла геть!

Мар’яна перелякалася, аж кров у скроні.

— Мамо, припини! Так… не можна… — вхопила стареньку за руку. — Ходімо… Сідайте! Он курка, печінка, салат! Чай… заварю! Холодно… там! Таріль треба! З кухні! Мамо! Таріль!

Ада демонстративно всілася на стілець біля столу, вперто втупилася в зелене соснове гілля.

— Тато… таріль принесе! — Мар’яна тремтіла біля бабці, з підозрою косувала на матір, наче, варто Мар’яні вийти, Ада спопелить свою матір уже раз і назавжди. — Зараз… Тато… А де тато?!

— На кухні! Де ж йому бути? — буркнула розлючена Ада.

— Добре… Я зараз… — Мар’яна вгамувала серце — колотилося, як навіжене, — посунула до кухні. — Тато…

Валентин Петрович Озеров у спортивних штанях і линялій футболці з принтом «I love New York» навколішки стояв на підвіконні розчахнутого кухонного вікна.

— Тату! — перелякалася Мар’яна.

Тато перехилився — шубовсть у темряву… Гірше не буває?

Мар’яна засліпла; розхристана, боса через три сходинки звірячими стрибками в холодну ніч, кричала-хрипіла, давилася сльозами — нічого не бачила: неосяжний простір зменшився до чорного вузького тунелю, подряпав плечі, засипав очі горем. Виштовхав із під’їзду, кинув до зламаних бузкових кущів…

— Тату!

Під сухим бузком — «I love New York» чорним по білому.

— Тату!

Чи дурна?! Та скоріш «швидку»! Людей на поміч!

— Люди! Викличте «швидку»! Люди…

Вікна — блим-блим. Матінка в розчахнутому проваллі п’ятого поверху:

— Валю?!

Корова! «Швидку»!

— Люди… — колінами в зламаний бузок, сліпими очима навкруги — люди є? Де? Шурхіт у вуха, голоси:

— То хто? Валя Озеров з п’ятого! От йо… Новий рік, а у нас тут таке… Він дихає? Та не чіпайте його! Ні, ні! Треба йому під спину щось тверде… Пульс перевірте! Дивіться, міліція! Нащо міліція? А раптом його хтось зіштовхнув! А! Он «швидка»! Мар’яну відтягніть! Адочко! Що сталося?! Такий мужчина… І не пив. Ви часом кредит не брали? Ноші! Ноші пропустіть! Галю, винеси Мар’яні щось тепле…

У роздовбаній «швидкій» Мар’яна тремтіла в Галиній жилетці з овечої вовни, перелякано і відсторонено, наче з іншого виміру, спостерігала за літнім лікарем і геть старою медсестрою — фіксували зламані руки-ноги, крапельниця, киснева маска… Прикрили самогубцю ковдрою, та з-під неї стирчали босі татові п’яти, і, може, через те Мар’яна опустила очі на власні ноги в потріпаних домашніх капцях. І побачила поряд теплі мамині уги…

Гнів у скроні! Зиркнула на матір, яка з роздратованою пикою сиділа поряд: то ти, нене, спочатку вдягнулася, а вже потім із квартири вибігла?…

Ковтнула сльозу. Схопила матір за ногу, зісмикнула чобіт.

— Що ти… — звилася ошелешена Ада.

— Татові… холодно! — обережно натягла хутряні уги на голі татові ноги, завмерла.

— А я… в чому…

— Та пофіг!

- Ідіотка! — просичала Ада.

— Шльондра!

— Що?! Та як ти…

— Висадити? — спитав утомлений лікар.

Мар’яна ковтнула сльозу: мовчу…

Заніміла. Забула про розлючену матір, незнайому бабцю, що вона виникла нізвідки, про Ярка, Хотинського, несправедливе звільнення, про льодяні ноги в потріпаних домашніх капцях. Мовчки йшла за ношами до приймального відділення лікарні швидкої допомоги, без заперечень вийшла з боксу, де похмурі лікарі оглядали тата, терпляче тупцювала поряд, прислухалася і, тільки коли каталку, на якій лежав блідий нерухомий тато, повезли на УЗД, вмираючи від страхів, спитала бороданя в білому халаті, який ішов за каталкою слідом:

— Врятуєте?

— Подумаємо, — без емоцій відповів бородань. Передав естафету спілкування моторній сестричці з кривавими, мов у вампіра, вустами.

Медсестра миттєво оцінила з ким мати справу, оминула Мар’яну, веліла Аді йти з нею до відділення: лікар дасть список ліків, які треба придбати сеї ж миті в аптечному кіоску, що розташований у холі лікарні й працює цілодобово.

— А мені… Мені що робити? — вигукнула Мар’яна в спину медсестрі, яка разом з Адою вже швидко йшла до ліфтів.

— Не знаю… — здивувалася та. — Додому йдіть. Лишіть свій мобільний, як хочете. Зателефоную, коли буде що казати.

— У мене немає мобільного… — прошепотіла Мар’яна.

Медсестра брівки зсунула з недовірою.

— Зранку приходьте, — червоні вуста ворушилися, наче кров’ю бризкали. — Зранку картина зрозумілішою стане. Аби тільки хворий ніч пережив.

Отака новорічна ніч. З вікон — веселощі, автівки поспішають, гудуть. Нащо стільки галасу?! А раптом сеї миті хтось… помирає? Тиші хоче? Мар’яна з останніх сил суне до знайомої п’ятиповерхівки: потріпані домашні капці — не та пара, що взимку рятує. Сусідчин овечий жилет сам змерз-задуб. Думки, відчуття перемішалися, затверділи, застигли: ані питань, ані жалів, ані молитов. Тільки щоби вже не жити, у сенсі — не думати, не відчувати. Захворіти тяжко з гніву, як з вірусу, перетворитися на малу дитину, приймати милосердя оберемками — аж рукам горе! І хоронити чисту сльозу… Ту сильну, що вона камінь їсть.

— Чаю гарячого випий, бо захворієш! Ванну набери! — мати вже вдома. Соває вітальнею в хутряних угах, ніби нічого не сталося, риється в шухлядах, як та злодюжка. Злодюжка і є! Бридливо обходить стіл, біля якого сидить чужа суха бабця: курить, спостерігає, як чубляться донька й онука.

— Це ти… — самими вустами шепоче Мар’яна, та матір чує. Завмирає. Кидає порпатися. Гнів снопами.

— Ти! — тицяє в доньку агресивним гострим манікюром.

— Татові терпець урвався від твоїх зрад!

— Не горлала би на увесь дім, що й сусіди чули, — не урвався би! — гарчить мати. — Нормально собі жили, так ні — доня встрягла! — задихається, повторює із садистською настирливістю. — Тільки ти винувата! Ти!

Мар’яна пливе, осідає…

— Я тебе вб’ю, — шепоче розгублено, безсило.

— Ану ж! — задьористо вигукує мати, киває на бабцю. — Он! Бабуся доріжку до в’язниці проторувала. Підеш услід!

— Піду! — раптом озивається бабця. Гасить недопалок у тарелі з недоїдками салату, підводиться. — Назбираю зятеві на ліки.

Ада шаленіє. Верещить істерично:

— Ти ще тут… Мати Тереза! Котися вже, звідки приперлася! Он мєнти більше не про Валю розпитували, а про тебе!

— Заткни пельку, Аїдо! — несподівано хижо і владно відпльовує бабця. Шия витягується, очі наливаються звірячим блиском. — Біжи по гроші! Де хочеш шукай! Щоби до ранку Валентинові було на все: і на бинти, і на уколи…

— Я тільки-но дві тисячі в лікарні залишила! — верещить Ада.

— Лікарня ті гроші за ніч з’їсть. Біжи! — наказує бабця.

— Та хто ти така, щоби тут мені… Що ти взагалі про мене знаєш?! — розлючена Ада чує тільки свої жалі, вихлюпує. — Він… лузер! Невдаха! Усе життя мені зіпсував! Навіть зараз… не зумів по-людськи… з усім цим покінчити! Не помер! Калікою на моїй шиї сидіти хоче! За що?!

— Сволота! Ти — сволота! — Мар’яна вривається в материну істерику своєю невтримною. Вчіпляється в Аду коршуном, сіпає-лупить. — Уб’ю! Уб’ю!

Бабця не зволікає. Хап чашку з чаєм! У кубло одним махом — хлюп!

— Годі! Ще встигнете! — Аду за шкірку: — Не скигли, Аїдо! Не час. Ходімо! Гроші маємо знайти.

Ада тремтить од люті, та суне до дверей. На ходу підхоплює з крісла шапку, шалик…

— А я?! — раптом відчайдушно вигукує Мар’яна. — Мені що робити?!

Бабця зиркає на онуку, наказує суворо:

— Замкнися… Нікому з чужих не відчиняй! Бо знаю… Зараз набіжать… Ніби поміч. А потім — голі стіни. І чого у вас собаки нема? Гавкало би собі — все ж спокійніше. Треба собаку…

Серйозно? Совість ні до чого, порядність, повага, милосердя і співчуття… Собака потрібний?! Сама-самісінька Мар’яна скніє біля кухонного вікна — знай курить, розгублено обмацує поглядом підвіконня, наче тато залишив на ньому не тільки відбитки босих ніг, але й невидиме послання: дмухни на нього теплим повітрям із власних легень — проявиться, повідає, хто довів до стрибка в безодню…

- І так знаю! — бурмотить спустошено.

Матінка з’являється о пів на дванадцяту, коли найбільш завзяті вже пускають у небо зірки різнокольорових феєрверків: Мар’яна бачить із вікна, як біля будинку гальмує брудний позашляховик, як безсоромна Ада виплигує з чорного його черева на чорну землю, оминає зламаний бузковий кущ, стрімко суне до під’їзду.

— Сволота! Ненавиджу! — Мар’яна задихається.

Ада тримає себе в руках — входить до вітальні, роззирається.

— Де та… злодюжка?

— Не знаю!

— Не пускай її більше! Чуєш?

Мар’яна шаленіє.

— Ти про що?! Про що?! Тато померти може, а ти…

— А я… Я йду! До іншого мужчини! — Ада дістає з антресолей валізу, кидає в неї свій одяг. Лице смикається, та з вуст — напружені, скручені волею спокійні зважені слова. — Настав час і мені для себе пожити!

Конверт на стіл.

— Тут гроші… Для твого тата на ліки. Зателефонуй, як охолонеш.

«Ти… з глузду з’їхала? А тато? Як ти можеш покинути його зараз?!» — запитання рвуться з вуст. Ані пари. Мовчки бере конверт, щосили жбурляє матері в очі.

— Подавися, шльондро!

Мати супиться ображено, переступає через конверт.

— Колись ти обов’язково зрозумієш мене, Мар’яно! — мовить із таким щирим жалем, наче оце тягне на Голгофу хреста, а Мар’яна не тільки камінням у неї жбурляє, а ще й в очі плює.

Суне до дверей.

— Sms-кою скину тобі свою нову адресу… — обіцяє доньці.

— У мене немає мобільного! — так відчайдушно кричить Мар’яна Аді вслід, що, здається, саме від того під під’їздом верещить сигналізація припаркованих автівок.

Ноги не тримають — бумц на підлогу. У голові ґвалт: «Ну, от як?! Утекла, все полишила… А я?» У безпомічні думки вриваються залпи сотень феєрверків, збуджені вигуки людей: полишили святкові застілля, повибігали на вулицю з шампанським — радість, сміх. Бо ж на всій Землі не може бути біди в ту єдину мить, коли всі так вірять, так сподіваються на краще. Новий рік…

Куранти ще били, коли відважна Ада, залишаючи за спиною пошматовані битвою серця, увійшла на подвір’я двоповерхового будинку на Биківні.

— Та хутчіш! Ще встигнемо! Сюрприз! Я загадав! — збуджений Шуляк і роздивитися обійстя не дав — тягнув Аду всередину.

Передпокій, вітальня… Розгардіяш — нові меблі ще в целофанових одежинах, а вікна голі, без портьєр, підлога метена, при стіні сиротою ведмедик іграшковий…

— У лантуха, що тут жив, були діти? — питає Ада.

— У всіх є діти, — Славко підхоплює Аду на руки, несе до великої пухнастої сосни, що заступає собою частину вітальні. — Сюрприз! Готова?

— Стій! Ти що… — Ада бачить за сосною біля комина килим. На килимі велика ванна, повна жовтої, схожої на сечу, рідини.

Куранти — бом!

— Роздягнутися не встигнемо! — регоче Славко, разом з Адою в ту ванну — шубовсть! — Як сюрприз?! Загадуй бажання, Адко!

Бом…

— Хочу… шампанського, — раптом бовкає Адин язик.

— А ми де?! Ми в шампанському хлюпаємося, Адко! І отак у нас завжди буде! Присягаюся! — завзято сміється Славко, розстібає комір сорочки, ковтає шампанське, плескається, роздягає Аду, ніяк не заспокоїться. — Ти скажи, як сюрприз?!

— Липкий…

— Ох, ти… — Шулякові все в кайф. Цілує липку царівну. — Мужчина заради тебе дванадцять ящиків шампанського у ванну набульбенив!

Ада гордливо смикає плечиком.

— Заради мене сьогодні мужчина з п’ятого поверху викинувся!

— Професор? — Шуляк тверезіє, дивиться на Аду спантеличено. — Живий?

— А для кого я в тебе гроші брала, коли ти по мене примчав?

— Думав, доньку хочеш ублажити…

— Нема їй за що догоджати. Невдячна.

— А твій… як?

— А я знала… Не захоче без мене жити!

— Помре?

— Хіба я лікар?

— А лікарі що кажуть?

— Що час покаже. У лікарні швидкої допомоги зараз…

— Адко… Ти не хвилюйся! — Шуляк вилазить із ванни, роздягається, допомагає вилізти Аді, знімає з неї одяг. — Хай тільки оклигає, я його на ноги поставлю. Забашляю — лікуватимуть, як VIP-а! А як покращає, я йому поясню конкретно… Щоби до твого професора дійшло: не можна бути… ганчіркою!

— Годі вже про нього! — горілка, вино, шампанське каламутять в Адиній голові. Обмацує себе, нагу. — Ми голі святкуватимемо? Чи оце і всі сюрпризи?…

Шуляк розпливається в пихатій посмішці.

— Ти чьо?… Ніч тільки розпочалася! Гайда під душ. Ох, я там тебе…

Гаряча вода додала в мізки парадоксів — ще ніколи під час близькості зі Славком царівна не була такою агресивною і хижою: дряпала Шулякові спину, кусала, аж вив вовчарою.

— Адко, ти… бомба! — прошепотів із захватом, коли знесилена царівна сповзла по стінці душової кабінки, сиділа на гарячих кахлях, дивилася крізь Шуляка ще збуджено і войовничо.

— Ходімо, — руку подав. — Ще є сюрприз для тебе. Упадеш — не встанеш!

У махровому банному халаті з чужого плеча — лишився у ванній кімнаті від старих хазяїв — Ада йшла за Шуляком услід, прискіпливо роздивлялася нову хату.

— Це ж моє?…

— Твоє!

— А де папери?

— Та спокійно, все зробимо! Нотаріуси на свята не працюють. Відгуляємо, і все на тебе оформлю. Не психуй! Гайда сюрприз тобі покажу.

— А хай почекає… Хату хочу роздивитися, — заглядала в кожен кут: перший поверх непогано спланований — простора вітальня з каміном, кухня з комірчиною, більшою за Адину вітальню на Воскресенці, сауна, котельня. А на другому що?

— Та сюрприз же! — ніяк не вгамовувася Шуляк. — У спальні!

Крім спальні на другому поверсі порожніли ще дві чималі кімнатки.

— Тут дитячі були, а ми в одній барлогу для мене облаштуємо. Знаєш, як у всіх нормальних мужиків — щоби там бухнути з партнером можна було, за життя потеревенити без свідків. А в другій буде тобі SPA-салон: кушетку поставимо для масажу, тренажери, — планував Шуляк завзято.

Царівна зупинилася, насупилася.

— Це ж… моє? — перепитала.

— Ну?…

— Тоді не буде тобі барлоги! — відрізала. — Я в цій кімнаті… - задумалася, згадала чомусь теплу Валину усмішку, як брав за плечі, цитував Бродського, — …бібліотеку облаштую. — Глянула на Шуляка з викликом. — «Стол пустовал, поблескивал паркет, темнела печка, в раме запыленной застыл пейзаж, и лишь один буфет казался мне тогда одушевленным…»

— Вірші про меблі? — спитав Шуляк. — І заради цього кімнату псувати?!

— Сюрприз уже давай! — відповіла царівна. — Заодно спальню роздивлюся.

Посеред спальні — величезне кругле ліжко, вкрите зеленим атласом: чистої води зелений листок латаття серед болота. Ще би дві жаби на ньому — і не відрізнити. Шуляк скочив на латаття, розвалився.

— Давай… Ходи! — покликав свою жабку.

— Оце сюрприз? — Ада підповзла до Шуляка, умостилася на його плечі.

Шуляк усміхнувся дияволом, дістав з-під зеленого атласу довгу шкіряну коробочку, поклав Аді на груди.

— Глянь-но…

Ада відкрила коробочку: на чорному оксамиті — кольє білого золота з блакитними і прозорими камінцями у квіти складеними.

— Сапфіри… Під твої блакитні очі! І діаманти… бо вони під будь-які очі… - не втримався, похвалився Славко. — Ну? Як?…

— Значить, вдалася оборудка? — усміхнулася Ада.

— Ясна річ! Покарав одного йолопа, до кінця своїх днів гикатиме.

— Як покарав?

— Гроші той довбаний збирав для Майдану. На намети, іншу лабуду. Я йому: «Домовимося, друже! Свята справа: будуть тобі намети дешеві». Те прибабахкане зраділо: «Ой, як файно!» Віддало мені гроші без жодної розписки, без свідків. Ну, псих! У них там ця… суцільна довіра. Я грошики взяв — двісті тисяч на дорозі не валяються. Наступного дня кажу йолопу: «Вибач, зірвалося діло». Він: «А де гроші?» А я йому: «Які гроші?…»

Ада згадала настирливість, з якою Валя щовечора пхався на Майдан.

— Усі вони там прибабахкані, - сказала. Приклала до грудей кольє: — Мені личить?…

— Надінь і не знімай! — Шуляк підхопився, ляснув себе долонею по животу. — Чуєш, Адко! Я зголоднів. Гайда на перший поверх. Я там делікатесів накупив — почнемо святкувати врешті, бо вже новий рік настав, а ми ще й не випили за нього.

Чому свята такі гамірні, а горе таке безмовне? Сірий світанок тяг на горбі перший день 2014-го. Мар’яна скрутилася в кухні на підлозі — ані жалів, ані молитов. Тільки — щоби вже не жити, в сенсі — зупинити серце. Підвіконня поряд. Стати, як тато… Або ніж, мотузка? Жахи мордують серце: то, певно, дуже боляче, а куди ще Мар’яні того болю? Вже доста! Вже би так, щоби солодко, нечутливо… Ледь підвелася, посунула пігулки шукати. Дві є! Тільки дві снодійні в тумбочці біля татового ліжка. Тато… Не думати! Ні, ні! Думати! Дві пігулки… Ще й ніч не спала. Вирубиться! А перед тим, як уже засинатиме, вляжеться біля плити на кухні, увімкне конфорки. Поки шість квадратних метрів заповняться ядучим газом, уже не матиме сил вимкнути плиту. Вже спатиме… А потім сусіди відчують запах газу, зателефонують Аді, бо перед тим грюкатимуть у двері безнадійно. Мати припхається, а на кухні Мар’яна мертва… І хай потім до скону мордується!

Руки трусяться. Пігулки до рота. Може, одразу газ відкрити? А раптом Мар’яна не засне, перелякається, передумає? Чекати! Прислухатися до власного організму, ряднину яку знайти, бо підлога на кухні не метена. Сюди би голубів…

Є ряднина! Вляглася. Простягнула руку до конфорок — дістає? Нормально. От зараз сон почне накривати, Мар’яна дотягнеться до плити…

Дзвінок у двері. Та пішли ви всі…

Дзвінок!

Ледь зіп’ялася на ноги — бо сон, сон… Посунула до дверей, глянула у вічко — бабця.

— Бабо… Я вас не знаю і знати не хочу! Ідіть… Ідіть собі! — якомога голосніше мовила в зачинені двері.

— Відчини, квітко моя, — почула. — Гроші віддам і піду.

— Які гроші?! Навіщо гроші? Може, вогню? Зачекайте… Буде з чого прикурити! — сон уже валив. Йшла до кухні, не зважала на настирливий дзвінок — ніяк клята бабця не здавалася! — завалилася на ряднину біля плити, увімкнула всі чотири конфорки, заплющила очі. «Дзвони собі, хоч лусни… — подумала. — Ключів у тебе нема… Двері вибити сил не стане. Поки хтось газ унюхає, я вже…» Думка урвалася — от і сон.

Дзвінок замовк за хвилину. У темному під’їзді суха бабця злодійкувато роззирнулася, дістала з кишені звичайну шпильку. Обмацала замок на вхідних дверях.

— Барахло… — прошепотіла, встромила шпильку в замок: клац — і готово.

Мар’яна отямилася від холоду. Повела очима: біля розчахнутого вікна зморщена бабця смалить і чай сьорбає.

Віджбурнула подушку: звідки взялася на підлозі?! Ледь зіп’ялася на ноги.

— Ви тут… як у себе вдома, — прохрипіла старій спустошено, ухопилася за газову плиту, бо коліна підгиналися. Газ… Жива. Хто? Бабця?!

— Ви… Якого біса? Нащо? — Голова розколювалася, перед очима плигали огидні зелено-коричневі істотки.

— Годі вже «викати». Не чужі, - відказала бабця спокійно.

Мар’яні аж кров у скроні.

— Забирайтеся! Не знаю вас і знати не хочу! — затремтіла, хитнулася.

Бабця онуку попід руки з кухні, де ще й досі газом тхнуло, вивела. У вітальні на диван всадовила, подушки під боки.

— Ну ж бо… Повертайся, квітко моя! Жити не страшно — бабуся поряд… Чайок гарячий зараз заварю — те, що треба. Оговтаєшся… Бабуся не покине.

Справді?… Мар’яна відчула: тане, стікає сніговою бабою. Сльози бринять.

— Де ти раніше була, бабо Нато?! — вигукнула по-дитячому ображено і гірко. — Тебе ж Наталею звати? Я не поплутала?

— Е, дитино… Один біс, де була. Головне, повернулася вчасно.

— А нащо?! Нащо?! Жити не маєш де?! Приповзла, щоби за тобою доглядали в немочі?! — Мар’яні зірвало дах. Верещала, як різана, захлиналася сльозами, жбурляла подушки на підлогу. — А нема! Нема кому за тобою доглядати! Втекла твоя доня! Усіх покинула — мене, тебе, тата…

Згадала про тата, очі на лоба. Котра година? Медсестра ж казала: зранку картина проясниться…

— Третя дня, — бабця читає онуччині думки. Ушивається на кухню, повертається за мить із гарячим чаєм, подає Мар’яні. — Живий мій зятьок… Була у нього зранку — грошей на уколи назбирала, віднесла.

— Тато… одужає? — Мар’яні так страшно, що тяжкий головний біль відступає на мить, у скроні б’є жах.

— Лікарі кажуть: оклигає. Хребта тільки не полагодять, щоби вже як новенький. Але щось там складають з уламків докупи.

— Піду… — Мар’яна підхоплюється. — Мені треба до тата.

Бабця хапає онуку за руку.

— Не кіпішуй! Кажу: пий гаряче, до тями приходь! Що на нього дивитися? Без свідомості поки… І чи пустять до реанімації.

— Тим більш, треба йти. Може, гроші ще потрібні.

Бабця дістає з-за пазухи конверт.

— На підлозі валявся, як непотріб. Аїда лишила?

Мар’яні перед очі — зламаний бузковий кущ, футболка «I love New York», матінка з кам’яним лицем: зрадниця підла…

Розридалася:

— Нащо ти її Аїдою назвала?! Щоб вона все життя себе місяцеходом посеред тракторів вважала?!

— А ти хіба не культурна? Не знаєш? — дивується бабця. — Аїдою ефіопську царівну звали. Ох, любила… За коханим живою в могилу лягла. У нас у роду всі жінки такі… Як би шляхи не крутилися, тільки коханому серце віддають, тільки від коханих дітей народжують.

— Он воно як?! То мама тата все життя любила без пам’яті?! Чому ж тягалася з коханцем своїм? Чому втекла до нього?

— Дай їй час. Повернеться…

Мар’яна відсуває чашку, дивиться на бабцю без добра, креше слова, аж іскри:

— Повернеться — вижену! Не піде — сама піду! Бачити її не хочу! Ніколи!

— Отож… Нашої породи дівка, — сумно всміхається бабця. — А ще питаєш, де мене носило. Та тут я була, уже давно поряд… Аїда все вередувала, знати мене не хотіла, до тебе не підпускала.

Мар’яна дивиться на сухеньку стару, ніби у вицвілих блакитних очах ще можна прочитати німу відповідь.

— Чому ти її малою покинула, бабо?

— Так уже вийшло. Дідусь твій… Едя… Авторитетною людиною в Одесі був. Ніхто не умів так віртуозно іноземних моряків обдурити і шмотки у них за безцінь скупити, як Едя…

— Мій дід — злочинець?!

— Коли це фарцювальники злодіями були?! Усе по-чесному: купив, зробив націнку, перепродав. Зараз хіба не так?

— Хитрий…

— А красень який! А розумник! Англійською, французькою і з японцями балабонив, наче з ними виріс. Костюмчик, як влитий, зачіска з фасоном, в очах таємниця — не розгадати. Уся Одеса казала: Едя — справжній лорд. Отак і приклеїлося — Лорд.

— А ти закохалася і сама злодюжкою стала?

— Та ні. Курва на мого Едю оком накинула.

Мар’яна всміхнулася ошелешено: із глибоких зморшок ніяк не проростала жива бабчина доля, ніби і не було в її житті нічого, крім ґрат.

— Убила суперницю? — спитала для годиться.

— Убила, — відповіла бабця так сумно і щиро, що жахи останньої доби відступили, даючи шлях бурхливим подіям минулого.

Мар’яна відчула — біль відступає. Торкнулася бабчиної руки.

— Розкажи…

— Я до Одеси приїхала на швачку вчитися. Можна було би і вдома, та в Одесі — море, а я до того жодного разу моря не бачила. От і випросила в матері грошей на квиток. Вона теж гарно шила. У Казахстані в таборах добрі люди навчили.

— Моя прабабця була репресованою? — Мар’яна спершу хотіла сказати «твоя мати», та язик вимовив, як треба. Уже відчувала причетність.

Бабця Ната кивнула:

— У 1934-му загриміла на п’ятнадцять років за підтримку жидівської змови.

— А що сталося?

— На медсестру вчилася. На комсомольських зборах підтримала викладача-єврея, якого арештували напередодні. Мовляв, не може така порядна людина радянській владі шкодити. От і отримала свою «п’ятнашку». У Казахстані з татом познайомилася, перед війною мене народила… Тато скоро помер, а маму після таборів зі мною на поселення аж за Урал відправили. У 1957-му реабілітували. Дозволили в Україну повернутися, навіть кімнату в бараку на околиці Києва дали. А в медсестри піти не дозволили — усе життя твоя прабабця за кермом трамвая горбатилася. І шила…

— А ти ж?…

— От і я собі тоді придумала: шитиму і в морі купатимуся. А тут Едя…

— Де ж ви з ним?…

— А тоді цехи підпільні в Одесі були. Шили кльоші модні з імпортної тканини контрабандної. Мене туди подружка-одеситка прилаштувала, а Едя хазяїну вірмену тканини постачав. Отак і зустрілися. Я гордою дівкою була — попобігав за мною Лорд. Спочатку вирішив, що мене ресторанами, цукерками і закордонним шматтям, яке моряки з рейсів привозили, підкупити можна. А потім сам признався: «Добре, що ти, Нато, не така». І стали разом жити.

— Чого ж не одружилися?

— Тоді всі невінчаними в гріху жили. А ми — краще за всіх! Зняли кімнатку в тітки Фіми на Пересипу, Едя мотоцикл купив — щовечора на море ганяли. Я вчилася, шила собі, в Еді справи теж гарно йшли: якось умів він із людьми ладнати. І мєнти до нього з повагою ставилися, і бандюки не чіпали. А за рік почалося… Мене з училища вигнали, як дізналися, що вагітна. А мені вже те училище — до фені! Робота була, Едя поряд, потім Аїдочка народилася. То Едя її Аїдою назвав. Казав: донечка у нас особлива і ім’я у неї буде незвичайним. А потім ота курва намалювалася…

Бабця замовкла. Закурила.

— На Пересипу від нас неподалік один міліцейський начальник жив. Меламед. Усі його Мармеладом звали. А в Мармелада донька малася — грудаста така собі Марина. Інструкторка комсомольська. Усе швендяла по комсомольських справах — то будзагони очолювала, то на якісь збіговиська школярів возила, а тут — на тобі: припхалася вона додому! Перестріла нас з Едею на Пересипу, коли ми рибу купували, підходить, очей з Еді не зводить і щось як почала балабонити — про якісь комсомольські обов’язки, рознарядки… Бозна-що! І каже Еді: хіба ви і досі не комсомолець? Завтра ж до райкому комсомолу зайдіть. Будемо щось із тим робити!

— Пішов?…

— Пішов. Тоді ж — спробуй не відгукнутися на прохання партії й комсомолу. А та курва йому прямим текстом: «Хочу з тобою бути! Усе для тебе зроблю! Хочеш, усі підпільні цехи тобі платитимуть?» Я татові свисну, і вже завтра тебе грошима засиплють. Едя миром хотів відмазатися: та був би я без дружини і доньки, каже, я б залюбки, а так, мадам, вибачте… Дверима грюкнув. Того вечора вдома ми востаннє… сміялися. Уже назавтра згорів підпільний цех, де я підробляла, хазяїн вірмен очі відводив та Едю звинувачував. Бандюки наїжачилися, міліція почала щовечора в нашу кімнатку стукати, а за тиждень та курва комсомольська мене з Аїдою біля моря перестріла. Підійшла, гидливо так мене роздивилася. Каже: «Погано, Нато? А буде так зле, що гірше і не буває! Краще не стій у мене на шляху. Віддай мені Едю, а я тобі дам десять тисяч карбованців. Купиш “волгу”, сядеш за кермо, дитинку поряд покладеш і дременеш так далеко, щоби ніхто тебе знайти не зміг! А не погодишся — землю жертимеш, а Едя однаково мій буде, бо ти такого мужчини не гідна. Мені він пара!»

— А ти ж що?! — у Мар’яни перехопило дух. Дивилася на бабцю зачудовано.

— Добре, кажу, неси свої гроші. Едя завтра зранку піде в порт, бо італійське судно має зайти, тільки я з малою вдома буду.

Бабця знову замовкла.

— Треба було все Еді розповісти, — розхвилювалася Мар’яна.

- І що би він зробив?

— Не знаю. Втекли би кудись.

— Едя вже на гачку висів. Якби втік, його одразу ж оголосили б у розшук за підпал цеху.

— А ти ж на що сподівалася? Нащо погодилася в тої комсомолки гроші взяти?

— Не вірила… Що прийде, що гроші принесе. А вона прийшла. Кинула на стіл пакунок із грошима, усміхнулася, дістала папірець із сумки, покрутила перед моїм носом. «Знаєш, Нато, що це? — каже. — Тут номери всіх купюр, які я тобі даю, переписані. Як думаєш, що зникнеш ненадовго, а потім повернешся і на мої грошики з Едею жируватимеш, то — дзуськи! Тільки спробуй з’явитися в нашому з Едею житті хоч раз — одразу ж за ґрати загримиш! За крадіжку десяти тисяч карбованців!» Отут мені очі кров’ю і залило. Ухопила ножа та в ті груди…

Бабця захитала головою: а що було робити?… А?… Едю продати?…

— Жах який… — прошепотіла Мар’яна. Схлипнула. Бабцю обійняла. — Скільки ти відсиділа?…

— Двадцять п’ять років. Розстріляти хотіли, бо Мармелад на всю Одесу кричав: сам хрест у мою могилу вкопає. Та з’ясувалося, що грошики ті з комсомольської каси зникли. Я тільки потім курвин розрахунок зрозуміла: гроші-то державні. От я їх беру в неї, їду геть, а за день моя фотка вже на всіх стовпах Радянського Союзу: небезпечна злодюжка, крала державні гроші. Однаково посадили би. Не потрібна я їй була на свободі. Знала: Едя мене не покине.

— А з Едею що сталося?

— Утік до Тбілісі, бо його у співучасники мені записали. Там переховувався, потім через своїх друзів відшукав у Києві Аїду: її моя мама до себе забрала. Щомісяця малій гроші переказував, аж поки не помер. Матері моїй велів, щоби казала Аїді: від мами Нати гроші…

— Ви з Едею більше не бачилися?

Бабця зітхнула сумно: ні…

— Турбувався про мене, як і про Аїду, все життя. Передачі через людей передавав, записки… До мене додому сходимо — покажу. І фотографію діда твого покажу — лорд…

— У тебе є де жити?

— Усе Едя… У Сухумі хатинку для мене купив перед смертю, а я потім на Київ її поміняла.

— А звільнилася коли?

— У 86-му…

— Я у 86-му народилася!

— Знаю, квітко моя, — усміхнулася бабця. — Тільки Меламед, сука, ще не згнив на той час. І доби на волі не пробула. Підкинули наркоту і знову закрили. Меламед сказав: хоч земля лусне, а ти до смерті сидітимеш. Я простежу. — Перехрестилася: — Помер, слава тобі Господи, у 98-му…

Тихо стало. Мар’яна поклала долоню на суху бабчину руку.

— А мама знає, чому ти півжиття по в’язницях?

— Ні, ні, - захитала головою бабця. Поклала суху долоню поверх Мар’яниної.

— От і ти матір не суди, не гонорися: «Бачити її не хочу». Що ти знаєш про неї?

— Головне знаю, — насупилася Мар’яна. — Тато через неї хотів на себе руки накласти! Хіба то можна простити?

— Ой, не жени коней! — розсердилася бабця. — Звідки взяла, що на Аїді гріх? Щось інше причиною стало — шкірою відчуваю.

— Ти просто не знаєш, що кажеш, бабо Нато! Нема інших причин! Мама винувата! — вперто повторила Мар’яна.

Баба діло знала: до вечора не відходила від онуки. Змусила Мар’яну вкластися на диван, накрила ковдрою, гладила по руці:

— Відпочинь, квітко моя. Чому вуста підковою вигнулися? Ану, усміхнися! До ранку сил наберешся, підемо тата твого провідати. Дай би Боже, до свідомості повернувся, побачив: не сам, а то сил додає… Як мужчині померти, коли дитина поряд? Тільки жити.

Уже сто років ніхто не пестив Мар’яну, як малу. Усміхалася ошелешено: чому мати до неї таку рідну бабу не пускала?! З нею ж тепло і затишно, біди відступають, їй же геть усе можна вихлюпнути без пересторог.

— А в мене біда… Така біда, — прорвало, понесло, і вже сльози на очах. — Є дві людини. Двоє мужчин. Один… прогнав! Від іншого сама втекла!

— А до кого серце повертає?

— До Ярка, якого покинула. Він зелений! І такий чудний! Не бреше ніколи, всіх у свій дім впускає — і друзів, і наволоч усяку. А другий, Хотинський, змушував мене шукати родичів одного багатого дядька. Дороша. Той давно жив, а його нащадкам тепер великі гроші світять. Але я тепер думаю: Хотинський мені правди не відкрив! Щось там інше, з тими Дорошами, а я виконувала брудну роботу, навіть не знаючи для чого. І жінка в нього інша є. І ще… він — альфонс. Знаєш, що таке «альфонс», бабо Нато?

— Блядун? — спитала бабця.

Мар’яна би розреготалася, якби сили були, та сил бракувало. Усміхнулася, кивнула.

— Дурне діло — чужих родичів шукати, — махнула бабця сухенькою долонею. — Свої предки в спини дихають. А таємниць своїх не відкривають лише тому, що не дуже вони комусь із нащадків і потрібні. А їм би було що розповісти… От у мене бабця була… Олександра. Саша. Вже ніколи її історію не узнаю. Не розпитала… Думала ще встигну.

— Це вона мені хто?

— Прапрабабця! Тільки раз у житті її й бачила. Ми саме в Україну з Уралу повернулися, мама мене одразу до своєї матері на Кіровоградщину повезла — онуку показати. Спершу на цвинтар пішли дідові Толі вклонитися, бо не дочекався, поки доньку реабілітують, помер. Потім мама з бабою Сашею проплакали цілу ніч, а як мама заснула, баба мене до себе поманила, витягла зі скрині клуночок. Розгорнула — а там справжній скарб. Монети царські золоті, діаманти, серце золоте. «Помру, тобі, Наталочко, буде», — прошепотіла. А я їй: «Звідки у вас золото, бабусю?» — «Від твого справжнього діда, Курта, — прошепотіла. — Тільки нікому не кажи, що правду знаєш! А сама запам’ятай на все життя: діда твого звали Курт фон Лютцофф». А я ще мала, дурна… Ні щоби розпитати: що за Курт такий? Діда ж Толею звали.

— Так і не дізналася?

— Ні… І скарб пропав — спитати нема в кого. Баба Саша і мама померли, ще коли я сиділа. У Аїди питала, каже: «Крім швейної машинки після мами в бараку нічого цінного не лишилося».

— Фон Лютцофф? — Мар’яна збудилася: сімейна історія оживала, вабила сильніше, ніж Дорошів родовід. — Добре, що ти прізвище запам’ятала, бабо Нато. Можна в архіві пошукати: що то був за один, Курт фон Лютцофф.

— Ех, квітко моя… Нам би з тобою самим не погубитися більше! Давай… Засинай уже. Хай добре насниться.

Сон цупкою тінню — обхопив Мар’янину голову міцно, шепотів-навіював:

— Спи-пливи… Розповідатиму тобі про життя… Воно є.

- І Курт був? — питає Мар’яна.

Цупка тінь тремтить, стає легкою, прозорою. Крізь неї — пекуче сонце, небо, та Мар’яні хочеться сховатися не від того сонця. Жінка виє моторошно: «Війна! Ой, Божечко, люди! Війна…»

У Мар’яни перехоплює подих: що за рік нині?

— Чотирнадцятий… — шепоче тінь.

— Так і є. Чотирнадцятий розпочався, — погоджується Мар’яна, дивується. — У чотирнадцятому розпочнеться війна?!

— Живі вирішать… Уже була… У 1914-му… Перша світова. Уже і до Цвітної докотилася. Бачиш?

Усе бачить: онде село зелене багате — Цвітна, — дворів, певно, тисячі півтори, торжище, школа, храм Божий, гончарі мудрують, а на Чорнобаївському куті в бідному дворі Гриця Сологуба на війну проводжають, гомонять: дай, Грицю, німцю під хвіст, покажи їм нашу козацьку силу: цвітнянські козаки колись «границю» від бусурманів вберегли, і тепер їхні онуки не схиблять. Гриць супиться, киває… Обіймає дружину Домну, 14-річну доню Олександру.

— Сашуню в найми не віддавай! — наказує дружині.

— А як же прожити, Грицю? — плаче Домна. — Пропадемо…

— Ну… То хоч не німцю!

Їм би ще хоч раз обійнятися, бо не знають — згине Гриць за півроку, а звістки про те Домна з Сашунею так ніколи і не отримають, — та з Хмарівського кута Цвітної до двору Сологубів уже Пилип Хмара верхи несеться.

— Егей, дядьку Грицю! — гукає, кінь дибки. — Біля церкви панотець чекають благословити. І рушаймо! На Олександрівку.

— Таточку! — Саша зривається, летить до татка. Обіймає, хрестить. — Хай вас Господь для нас збереже, таточку! Ми ж іще і Псалтир не весь вивчили… І ще ж з вами на ярмарку в Чигирині не були…

— До німця не ходи, доню! — шепоче Гриць єдиній улюб леній дитині.

До осені Домна з Сашею так-сяк протрималися — жито з орендованих шести десятин зібрали, у перелісках біля Чорного лісу глину-огирянку для цвітнянських гончарів копали, паламарів синок Толя потайки від батька Домні з Сашею буряки з льоху тягав, бо все вони з Сашею разом — і до церковнопарафіяльної школи, і на недільній службі, і як ото багаті Сіденки шапіто раз до Цвітної привезли. А як упало листя, геть зле стало: ділять скорину навпіл, не знають, що завтра їстимуть. І паламар, як на гріх, відіслав сина до Києва в семінарію.

Домна на доню глянула, заплакала…

— Збираймося на базар в Олександрівку, Сашо, — сказала. — Дай Боже, хтось візьме тебе в найми до весни.

А на базарі ж в Олександрівці справжньої їжі — гори: і кренделики, і бублики, і льодяники, і пиріжки з капустою, і ляжки свинячі запечені. Саша з мамою стали край торжища, від голоду хитаються. Аж пан — молодий, гарно вдягнений, блискучий, як той льодяник.

— Дівчину в найми віддаєш? — Домну питає.

— Віддаю, добрий пане…

— За свинями ходила? — пан Саші.

— Ходила, — бреше.

— А корову здоїти зможеш?

— Усе зможу!

Скривився, оглянув Сашу з голови до ніг.

— Йди до екіпажа з мідним козирком і чекай на мене. Екіпаж за рогом біля дому купця Явтухова стоїть, — наказав. — А я поки з матір’ю твоєю поторгуюся.

— Хоч скажіть… Кому служитиму? — спитала Саша.

— Сімейству ясновельможного Йоганна фон Лютцоффа! — повідомив «льодяник» гордо.

Саша аж рученята до грудей приклала од горя.

— Мамо! Не віддавайте мене німцю! Тато ж вас просили — тільки не німцю! Німці ж — вороги! Що ж ви робите, мамо?! Тато з ними б’ється, а ви…

Пан очі вирячив, почервонів.

— Ти що верзеш, селючко?! Фон Лютцоффи вже двісті років Російській імперії служать! Ще імператриця Катерина їм своїм указом тут землі подарувала! За заслуги перед державою!

— То й що? Однаково — німці, - розгубилася Саша.

— Пішла геть! — пан замахнувся.

Домна йому в ноги: не губіть! Візьміть дівчину, бо до весни не доживемо…

…За вечерею зі спеціально відгодованою горіхами індичкою красивий, як льодяник, управитель маєтку розважав чимале сімейство фон Лютцоффів оповідками про подорож до Олександрівки в пошуках нової наймички.

— Так і сказала: однаково — німці? — перепитала управителя пані Амалія, дружина ясновельможного пана Йоганна, мати одинадцятьох його дітей.

— Отака дурепа! — сплеснув руками «льодяник».

— Nomen est omen, — мовив ясновельможний після тривалої паузи. — Ім’я — то визначення. Знак, доля… А ім’я — то рід. А рід — то коріння…

— Тобто?! — розгубився управитель.

— Тобто ми — однаково німці! Де би не жили, — відповів ясновельможний. Глянув на одинадцятьох своїх дітей — сиділи чемно, навчені порядку, дорослих не перебивали, слухали уважно.

— Чи правильно я кажу, панове? — спитав малечу.

Діти закивали, заторохтіли: хіба ви можете бути неправі, тату?!

— А наймичку взяли?! — спитав п’ятнадцятиріч ний Курт.

— У свинарнику скотарям помагає, - відповів управитель.

…До весни 1915 року Саша зі свинарника не вийшла би, та в переддень католицького Різдва дівка-кухарка зламала руку. Пані Амалія власною персоною навідалася до флігелька, де ночували наймити, які господарством займалися і до панського дому ходу не мали, обдивилася «контингент»…

— Ти! — вказала на Сашу. — На кухні впораєшся?

— Усе зможу!

— Як звати?

— Олександра.

— Краще — Алекс! — уточнила Амалія, веліла за собою слідувати.

Ще ніколи до того дня Саша не переступала порога панського дому. Йшла за пані Амалією до кухні, наказувала собі мовчати, не дивуватися, не зойкати від захвату, бо зі скотарів — дякую, Боже! — «хатньою» стала! Дівки-покоївки наказали лахміття викинути, вимили, дали одягу нового аж три комплекти — чорну довгу спідницю і сіру блузу з білим фартухом на кожен день, білу блузу і синю спідницю на свята, а ще фланелеву сукню з глухим комірцем, щоби до церкви ходити… Мати Божа! Та в теплі, не зі свинями на соломі! Та ще грудку цукру можна… буде якось… обережно поцупити і згризти за піччю, де самовари роздмухують. Хіба не щастя?! Тільки би не схибити, аби назад до свиней не відправили.

Старалася, з ніг валилася, бо хазяйка суворо спостерігала за новою «хатньою»: абикого в дім фон Лютцоффів не пускали. Вчителі й ті за найменший непослух вилітали за мить. А скромна Алекс пані Амалії до душі припала, а коли дізналася, що дівчина грамоти навчена, то навесні перевела Сашу в покоївки до найменшої з дочок — семирічної Елізи — з обов’язковою умовою: на літо Алекс не їде додому, залишається в панському домі. На рік, а може, й надовше.

Отоді- то вони і перетнулися вперше — Курт і Алекс. Вишні цвіли. Алекс супроводжувала малу Елізу до купальні в саду, бо в домі фон Лютцоффів дітей загартовували з дитинства — фізкультурою, довгими прогулянками, плаванням. Курт саме йшов від купальні, коли мала причепилася до нього: поплавай зі мною, братику. Він лиш кинув на покоївку швидкий знічений погляд, манірно вклонився…

— Я знаю, ви — Алекс, Елізин янгол-охоронець, — сказав чемно. — А я лише один із її братів. Курт… — помовчав, додав серйозно. — Німець…

Алекс розгубилася.

— Однаково… — прошепотіла.

Він усміхнувся.

— Так і є! Однаково — німець… — і не пішов із малою до купальні: у Курта саме починався урок географії. У сімействі фон Лютцоффів життя плинуло за суворим розкладом.

Алекс зажурилася: ніхто й ніколи до цього дня не нагадував їй про халепу на Олександрівському базарі, а Курт сказав так просто: я — німець… Наче дорікнув. Почала уникати юного фон Лютцоффа: краще вже не бачити його. Та у великому домі з десятками слуг перетиналися щодня: Алекс знічувалася, червоніла, відводила погляд, а Курт, здавалося, намагався опанувати хвилювання, виглядати дорослішим: кидав декілька чемних фраз, одразу посилався на справи та йшов від Алекс повільно, ніби сам собі докоряв: «Навіщо я йду, я ж не хочу…» Вона проводжала його схвильованим поглядом, ніби казала: «Нащо ти йдеш, ти ж не хочеш… І я… не хочу».

Восени з’явився привід зустрічатися частіше. Пані Амалія доручила Курту підтягнути Елізу з німецької граматики.

— Для Алекс теж корисно вивчити німецьку, — запропонував Курт, і пані Амалія подумала, що це доречно.

За вікном червоніло осіннє листя, мала Еліза терпляче виписувала в зошит вірші Гете, стомилася, запросила перерви, побігла до сестер. Алекс і Курт стояли біля вікна.

— Я кохаю вас, Алекс, — сказав Курт несподівано і бурхливо. — І цього вже не може змінити ніщо!

— Прошу, Курте, не треба… — Алекс глянула на Курта із розпачем, швидко пішла до дверей.

— Благаю, не йдіть! Дайте мені ще лиш хвилину!

Завмерла. Серце стукотить.

— Ви знаєте, це неможливо. Ви — зі шляхетного роду, а я… — витискувала з себе горе-слова.

— А ви — мій ідеал! Моє натхнення! Моя радість, моє повітря…

— Прошу, досить!

— Я нічого не прошу у вас, Алекс. Лиш скажіть: чи можу я сподіватися на взаємність?…

— Нащо ж ви мучаєте мене?! — прошепотіла відчайдушно. — Прошу! Відпустіть! — вибігла з Елізиної кімнати, одного в Бога просила: тільки би пані Амалію не перестріти. У матінки сімейства фон Лютцофф — гостре око.

Минув рік 1915-й. Рік 1916-й добігав кінця. Олександра лише двічі їздила до матері у Цвітну: везла гостинці і гроші, справлялася про здоров’я і рвалася назад, до маєтку фон Лютцоффів. «Роботу втратити боюся», — казала Домні. «Курта би побачити скоріше», — думала. Він більше ніколи не говорив із покоївкою про кохання, та Алекс читала мовчазні палкі зізнання у світлих блакитних його очах.

У грудні 1916-го численне сімейство фон Лютцоффів зібралося на різдвяні свята до Бремена, пані Амалія вирішила зекономити на слугах, взявши з собою лише двох німкень, які прослужили в маєтку півжиття. Олександрі та іншим дали по карбованцю і тиждень вільного часу. За день до від’їзду Курт зліг — скаржився на болі в шлунку, заспокоював схвильовану матір: минеться, день полежить і вслід вирушить, дожене сім’ю в Києві, де пан Йоганн мав справи і планував затриматися на день. Пані Амалія погодилася на це — фон Лютцоффи вирушили, Курт лишився. Слуги порозбігалися, тільки Алекс не поспішала від’їжджати.

Вечір упав. Алекс зашивала порвані Елізині панчішки, коли Курт — здоровий, геть нічого не болить! — зайшов до кімнати, мовив твердо:

— Ходімо, Алекс! Ви маєте це побачити.

Тремтіла, слухняно сунула вслід — через увесь великий порожній дім до кабінету пана Йоганна, куди — свята святих! — ніхто зі слуг ходу не мав. Курт підійшов до однієї із книжкових шаф, натис невидиму сторонньому оку хитру кнопку на полиці — книжкова шафа рипнула, зрушила, відчиняючи за собою невеличкі дверцята. Курт запалив свічку, розчахнув потаємні двері.

— Ходімо, — попросив Алекс схвильовано.

Холодні кам’яні сходинки вузького тунелю вели все вниз, під землю, як у могилу. Врешті тунель розширився, Алекс побачила викладене каменем невелике підпілля, схоже на звичайний сільський льох. У льосі при стіні стояли чималі глиняні горщики. Знайомі горщики, рідні, бо такі тільки у Цвітній гончарі роблять, а більше ніде. У мами вдома в таких молоко в печі топлять. Як є молоко… Алекс нарахувала одинадцять горщиків. Завмерла, глянула на Курта розгублено. Він хвилювався. Поставив свічку на кам’яну підлогу, ходив по льоху, стискав долоні, ніби намагався врешті насмілитися…

— Я знаю! — раптом зупинився. Дивився своєму натхненню в очі хоробро. — Знаю всі ваші страхи, Алекс! Ви думаєте, що мій батько ніколи не дозволить нам бути разом! Що мені лише сімнадцять і я надто юний для сміливих вчинків! Що не можна йти всупереч долі, але я вирішив, що варто… варто посперечатися з долею!

Курт задихнувся, замовк. Стиснув долоні сильніше.

— Ви праві… Батько ніколи не дозволить мені… і вам… Більше того: він відправить мене до Варшави під опіку свого старшого брата, як тільки здогадається про мої почуття до вас.

Видихнув, зробив крок до горщиків, присів біля одного з них, озирнувся до дівчини. Зірвав цупку тканину, що покривала горщик, — а в горщику золотих червінців по вінця.

— Про це таємне приміщення не знає ніхто зі слуг. Тут батьки зберігають наш спадок — мій, моїх братів, сестер, — вказав на горщик. — Цей горщик — мій. Спочатку, коли ви тільки з’явилися в моєму житті, я мріяв схопити його в одну руку, іншою підхопити вас і зупинитися лиш там, де нас ніхто і ніколи не знайде. Та потім я зрозумів, що це вчинок не мужчини — хлопчика. А я хочу, щоби ви вірили: на моє плече в житті можна спертися.

Алекс слухала і тремтіла. Паморочилося. Кліпала мокрими повіками.

— Я не розумію вас, Курте… Не розумію…

— Я хочу бути чесним не тільки з вами, Алекс, але й зі своїми батьками. У березні наступного року мені виповниться вісімнадцять! Тоді я матиму законне право на свою частку спадку й зможу забрати його, не образивши тата і маму.

— Я не розумію… — Алекс приклала рученята до грудей, тремтіла.

— Ви поїдете зі мною, Алекс?

— Куди?

— У Новий світ.

— Так не можна… Не можна! То гріх!

Курт глянув на Алекс відчайдушно, підійшов, узяв її руки у свої. Очі — в очі.

— Ви кохаєте мене, Алекс?

— Господи… Так! Але ви… — задихнулася, замовкла.

Курт просяяв, стиснув дівочі долоні.

— Моя дорогоцінна, моя світла Алекс! Як би не склалося життя, які би випробування не підготувала нам доля, присягаюся — п’ятого березня наступного, 1917 року, чекатиму вас на залізничній станції в Олександрівці! Спочатку Харкова дістанемося, потім Москви… Ви… приїдете, Алекс?! Благаю, скажіть зараз! Можливо, у нас більше не буде нагоди поговорити відверто на самоті!

— Приїду…

— Світла моя! Єдина… У нас не буде перепон! — схвильовано видихнув Курт.

…За два дні до запланованої втечі, 3 березня 1917 року, Російська імперія лишилася без царя. Сімнадцятилітня Олександра дізналася про те наступного дня у Цвітній, куди приїхала провідати матір. Перехрестилася, спакувала в цупку торбину три комплекти службового одягу, обцілувала Домну зі сльозами на очах і, хоч сказала, що прямує до маєтку фон Лютцоффів, помчала дорогою на Олександрівку, де на неї мав чекати Курт, сподіваючись підсісти на підводу, які возили до Олександрівки гончарні вироби з Цвітної.

Шлях вимер, на серці журба: невже матінку ніколи не побачить? Як же вони тут усі житимуть без царя?… Усе підтримувала себе: Курт… Курт чекатиме в Олександрівці! До ночі Саша дійде, переночує в готелі при станції, а зранку умиється чистою водою, щоби очі яснішими були. І побачить Курта.

І години шляхом ноги не била, коли почула за спиною тупіт кінський. Озирнулася — вершники мчать. Під’їхали, кружляють. Так он де ти, панська підстилка?! Втекти хотіла?! Саша в сльози: «А ви хто? Чого вам треба?!»

— З нами до маєтку німців поїдеш! — один сивий злий гукає. — Ти з ними чаї розпивала, усе про них знаєш! І де золото їхнє! І скільки виродків німецьких наплодили! Скажеш нам усе чесно — чи всі є, чи не сховали часом кого малого, і де багатства, — живою додому повернешся! А будеш німцям помагати — разом із ними на той світ підеш! На коня її!

Ой, той світ — не Новий світ! Смикалася на коні за спиною злого сивого, билася лицем у грубий кожух його, сліз нема — тільки жах. Торба з одягом на шляху не лишилася — підібрали вершники, на Сашиних очах поміж себе поділили. Мамо, мамо… Пані Амалія, пан Йоганн… Еліза, мала щебетуха, Курт… Ще здалеку маєток фон Лютцоффів побачила — палав величезним багаттям, не грів — чорне все, люди виють: «Пани в домі горять! Усі горять! І дорослі, і діти…», собаки захлинаються, а води ніхто не несе.

— Запізнилися! — роздратовано вигукнув сивий злий. Сашу з коня — ану геть! Так і покотилася…

— А з нею що?! — спитав злого сивого білобрисий хлопець у сільській свитці.

— А хай собі валяється! — вигукнув той. Свиснув — дременули, тільки пил курявою.

Мамо, мамо… От і побачилися. Добре, що цвітнянський паламар, тато Толин, підводою до села гроб для померлого сусіди віз. Підібрав, не спитав: що з тобою, Сашо? Головою всю дорогу хитав та молитви шепотів, а вже перед хатою Сологубів признався:

— Шукали тут тебе душогуби, слуги антихристові… Налетіли, як з пекла. Домну побили насмерть. Та всім на Чорнобаївському куті наказали: хто до неї в хату зайде, сам під батіг піде. А хто вони такі? Чи то анархісти, чи то більшовики, чи то есери — один чорт знає!

Насмерть?! Саша — до хати. Домна лежала на долівці під піччю, стогнала тихо.

— Мамо… Матусю… — і сама біля матері мішком порожнім.

— Як же вони тебе знайшли, доню? — прошепотіла Домна. — Ти ж казала — до маєтку, а я іродам клялася, що ти в Олександрівку…

— Нікуди вже не треба, — відказала доня гірко. — До тебе приліплюся, мамо, щоби… як убиватимуть, то й мене…

Тільки рік один не вбивали у Цвітній. Наче забули всі про село. У далекому Києві оголосили Центральну Раду, УНР, з війни мужики цвітнянські почали повертатися, а Домна так і не встала. У перший день року 1918-го сконала тихо, а наступного дня у Цвітну увійшов біль шовицький загін. Зігнали людей на площу перед крамницею Сіденків, комісар на кобилу вскочив, оголосив: «Радій, народе цвітнянський! Нема у вас тепер УНР, вся влада в робітників і селян. Так у Харкові з’їзд більшовиків постановив. І представника свого до вас направив! З мандатом! Будуватимете під його керівництвом нове життя! Без буржуїв, попів і рабів!» І кличе того представника. Саша дивиться — а то ж Толя! Паламарів син! Чуб вихором, вуса шпагатом, на фуражці зірка червона. Комісар йому:

— З чого праве діло починати треба? Кажи, товаришу Анатолій!

— Ворогів — під корінь!

— Оце по-нашому, по-більшовицьки! До стінки їх поставимо сьогодні ж!

Люди погубилися — бігти давай, комісар револьвера з кобури дістав, у повітря стрільнув: куди від нового життя?! Ану назад, суки! Та куди там! До наступного ранку по перелісках мужиків вишукували, аби мобілізувати на боротьбу з буржуями, та більшість до Чорного лісу чкурнула, а там уже будь-який мандат недійсний. Комісар не здався. Коли сонце впало, знайшов таки ворога — паламаря. Поставив старого на коліна, кулю в лоба пустив і пішов врешті спати в паламарів дім із чистою більшовицькою совістю.

Толя з мандатом про те дізнався лише під ранок, коли з Чорного лісу повернувся. Побачив, як Саша під хатою паламареве худе тіло обмиває, почорнів. Слова не мовив. Допоміг обгорнути тіло простирадлом, на горб звалив, потяг за село. Під осикою і поховали паламаря потайки. Саша хотіла хреста з гілок зробити, а Толя не дав.

— Не можна без хреста! — мовила Саша гірко.

— Можна, Саню. Бога нема, — відповів Толя.

— А ти ж… в семінарію був подався.

— Прозрів… — зітхнув гірко. — Як товариші дізнаються, що я батька поховав, — розстріляють.

— Не дізнаються…

Глянув на Сашу із вдячністю.

— Сань… Виходь за мене, як вижити хочеш, — мовив. — Бо от тільки ті й лишаться, що з мандатом. Ти мені завжди інтересна була. Чи дарма я тобі буряки з батьківської комори тягав?…

- І як ми з тобою житимемо, Толю?

— Нове життя будуватимемо вдень і вночі. Бо подохнемо! То як? Вінчатися зараз не можна. Випишу собі довідку, у комісара печатку шльопнемо — і все. Сім’я.

— Добре… — сказала Саша і заплакала.

Більшовицький загін забрався з Цвітної за три дні — поніс в інші села благу звістку. Залишив представником нової влади вже жонатого Толю з мандатом як партійного, свідомого і письменного, три десятки озброєних червоноармійців і завдання: провести остаточну реквізицію коштів у цвітнянських буржуїв; виловити з Чорного лісу втікачів і мобілізувати їх до Червоної армії. Толя ще тільки складав списки заможних цвітнянських господарів, коли брати Сіденки, які таке багатство мали, що за царя навіть за власний кошт залізничну гілку до Цвітної протягти хотіли, зібрали свою раду, пом’янули паламаря і вирішили, що у Цвітній більше ніхто не поляже. Що тут своя армія буде, і як хто ще полізе до Цвітної, то тут і залишиться навіки. Зібрали молодих завзятих, пішли до Пилипа Хмари, що він з війни унтером і повним Георгіївським кавалером повернувся.

— Просимо тебе, Пилипе, стати отаманом хоробрим воякам, — до нього.

— У Чорному лісі згуртуємося, — відповів Хмара. — Туди ніхто не сунеться! А як сунеться, то й дізнається, що то є Республіка Чорного лісу!

Страх і ненависть поселилися у Цвітній, добрі сусіди ворогами стали: вдень Толя з червоноармійцями чоловіків у Червону армію жене, вночі з Чорного лісу Хмара виходить, і вже не тридцять червоноармійців у Толі — лиш двадцятеро. І рекрути до Олександрівки не доїхали… Виснажився паламарів син, змарнів — пізно ввечері повертався до молодої дружини. Їв не їв, гранчак горілки в горлянку — бумц на лаву. Тільки й того, що стогнав-кидався уві сні, наче женуть його, як того зайця. «Знову не торкнеться», — хрестилася Саша. Хай би вік не торкався. Вистачило кількох разів, щоби згидувати нелюбом, та взнаки не давала, терпіла: чоловіків мандат приносив хліб… Хтозна, чи вижила би без того? Зла зима 1918-го валила людей без куль і пострілів. Влада більшовиків спустошувала льохи, а як хто опирався, тоді вже — куля. Усе частіше до Цвітної прибивало голодних знесилених людей — шкрябали у двері: подайте… Було би…

Того лютневого вечора Олександра не чекала на чоловіка: Чорний ліс не давав Тольці спокою. Викликав з Олександрівки підмогу, подався Хмару шукати. Уже й ніч упала, а їй усе не спалося. Аж шкряб у двері. Рогача ухопила, до дверей.

— Там хто є?!

— Алекс… Це я… Курт…

Ледь не зомліла. Мати Божа! Двері відчинила, і серце впало: на порозі тремтів схудлий, знесилений, голодний Курт в обтріпаній благенькій одежинці. До хати завела, всадовила.

— Зараз, зараз… — руки трясуться, серце виска кує з грудей. До казана — ще є трохи каші пшонної, хлібця, солі…

- Їжте, прошу… Нічого не кажіть. Їжте… А я води зігрію, миску принесу. Помиєтеся…

— Це небезпечно, Алекс… Я не можу ризикувати вашим життя заради того, щоби помитися…

Саша задихнулася — горе горою, а їй однаково. Несила вже терпіти те горе.

— Ви в моєму домі, Курте. Не вередуйте і слухайтеся хазяйки. Зараз вечеря у нас пізня така. Тож їжте, прошу.

Курт усміхнувся сумно. Уклонився своїй Алекс: підкоряюся! Давився кашею не з відрази, з голоду. Хліб з’їв до крихти. Подякував. Саша поставила на долівку миску велику, набрала в неї води. Поливала Куртову спину з глечика: сльозами вмивалася. За що ж то їм, Боже?! За що?!

— Ви… чекали мене? Того дня… на станції в Олександрівці? — не втрималася, спитала.

— Тільки завдяки тому вижив… — дивився в долівку. — Вирішив виїхати раніше, а згодом дати татові телеграму… — глянув на Сашу. — Їх спалили! Усіх! Живцем… Ви знали?

— Я їхала до вас… Мене наздогнали озброєні люди і повезли до вашого маєтку. Хотіли вашого золота…

Курт потягнувся до худої своєї одежинки. Дістав із кишені клуночок із носовика. Розгорнув, поклав Саші на долоню чотири монети золоті, прозорі камінці й пузате золоте серце з вигравійованою літерою «К».

— Ось воно, все золото фон Лютцоффів… Решта згину ло, розграбоване, розвіяне. Я приніс його вам, моя світла Алекс. Більше не покличу вас у Новий світ. Світу більше немає — він згорів разом із душами фон Лютцоффів. Згадуйте про мене. Це серце матінка подарувала мені на Різдво, щоби я віддав його своїй коханій. Воно ваше. Прощавайте…

— Куди ж ви?

— Однаково… Я ж — німець.

Та буремні роки змінили не тільки Курта. Уже й Алекс не наївна покоївка. Натерпілася, дихати боїться. А треба ж повітря повним ротом набрати, щоби потім знову мати сили… терпіти.

Двері заступила, головою похитала.

— Скарбів ваших не візьму, хай вам допоможуть з пекла вибратися. І в ніч не відпущу. І не просіть, Курте. Піч тепла. Лягайте, прошу. Поспіть, хай сили будуть. У мене на печі грушами пахне… От правда!

Усміхнувся. Поліз на піч. Саша і не перехрестилася для сміливості. Лягла поряд.

— Ви ніколи не цілували мене, Курте.

— Ніколи, моя світла Алекс, — прошепотів Курт.

Торкнувся вустами Сашиних губ. Обійняв. І двоє юних — діти-діти: їй — 18, йому — 19 лише — забули, що світу більше нема. І тільки прозора крапля, що впала з хлопчачої щоки на дівочі вуста кричала: то не солоний піт, то гіркі сльози…

Вона прокинеться від грюкоту в двері. Перелякається, схаменеться, кинеться шукати Курта, щоби встигнути зробити для нього ще хоч краплю добра — сховати, дати хліба на дорогу, затулити собою, якщо сховати не вийде. Та Курт, поцілувавши на прощання свою світлу Алекс, пішов посеред ночі тихо і назавжди. Залишив на столі золотий скарб фон Лютцоффів у носовику. Курта розстріляє німецький патруль, коли він йтиме на німців і кричатиме: «Що ви тут робите?! Nomen est omen! Не ганьбіть свого ім’я!»

За місяць більшовицька влада в особі жонатого Толі з мандатом і кількох червоноармійців, так і не упоравшись з опором отамана Хмари, спішно залишала Цвітну, бо до села вже підходили австро-німецькі війська. Толя скакав верхи поряд з підводою, в якій трусилася бліда Саша.

— Саню, геть погано?

— Терплю…

— Кишки скрутило?

— Та ні… Дитинка, мабуть, буде.

— Дитинка? Ото я дав! І сам не помітив, коли дитинку зробив! — розсміявся Толя.

— Часи такі… - відповіла Саша. — Війна…

Наступного ранку Мар’яна прокинулася з важким серцем.

— Що снилося, квітко моя? — спитала баба Ната.

— Що в цьому році війна розпочнеться, — відповіла.




Розділ 6

Останній Дорош


Другого січня 2014-го лікарня швидкої допомоги все ще збирала новорічний врожай побитих, попечених феєрверками, отруєних «лівою» горілкою, поламаних у ДТП киян і гостей столиці. У боксах приймального відділення аншлаг, тож тих, хто встиг відзначитися напередодні і вже трохи оклигав, переводили з інтенсивної терапії до загальних палат. Мар’яна зрозуміла те з коротких фраз лікарів, які займалися новоприбулими пацієнтами, у серце клюнула надія: може, і татові вже краще після операції?

— Озеров? Стабільно-важкий, — пояснила медсестра у відділенні хірургії хребта і спинного мозку, видала черговий список препаратів для подальшого лікування, показала двері, за якими лежав тато.

Мар’яна завмерла біля дверей — усе не наважувалася увійти: страх перемішався із соромом. «Учора я утнула дурню, гіршу за материну, — бідкалася. — Що би з татом стало, якби узнав, що мене вже нема? Що не тільки мама його зрадила, пішла до іншого, але і я покинула…» Самоїдство не додало хоробрості. Ще зранку благала бабу Нату: «Ходімо зі мною». Та мудра бабця розсудила по-своєму.

— Твій тато мене в новорічний вечір п’ять секунд уперше в житті бачив. І нащо йому чужа людина у важку годину? Роззнайомитися? Ще встигнемо. Йди, квітко моя, та не за себе думай, коли тата побачиш. Не про те, як тобі гірко і боляче, бо йому зараз гірше…

Наварила бульйону з курки, чаю в термос, сухарів — з Богом, Мар’янко.

— Тату?… — Мар’яна увійшла до палати з дурною думкою привітати з Новим роком усіх, хто тут є, та поміж чотирьох порожніх ліжок лиш одне прогиналося під вагою живої людини в бинтах і гіпсі. — Тату…

Він почув. Закриті повіки затремтіли. Ледь привідкрив очі. Побачив Мар’яну, заплющив повіки: бачити не хотів?!

— Таточку! — Мар’яна забула бабині настанови, розридалася, кинула на підлогу сумку з наїдками. Кружляла навколо ліжка, усе хотіла обійняти тата, та страшилася й торкнутися — а раптом зробить йому боляче? Врешті впала на коліна, гладила долонею біле простирадло за сантиметр від татової руки. — Я тут… Я поряд, тату. Все! Уже не плачу! Тату… Поговори зі мною, благаю! Лиш два слова! Скажи… Ти говорити можеш?

— Спробую… — прошепотів смиренно, привідкрив очі, дивився на Мар’яну тьмяно.

— Добре… — розгубилася. Про що балакати? Усі слова — зайві, усі питання — дурні й недоречні, та одне їло мозок. — Тату… — рвала фрази від хвилювання. — Ти… якщо любиш мене… Прошу, скажи… Заради мене, благаю — чому?! Все через…

Не договорила, бо тато заплющив очі, наче і йому соромно на світ білий дивитися. І добре, що Мар’яна замовкла, не ляпнула: «Усе через маму?», бо тато видихнув, прошепотів:

— Гроші…

— Які гроші?! — розгубилася Мар’яна.

Тато теж рвав фрази — по живому, як пластир від шкіри.

— Люди… довірили… мені гроші… Для Майдану… намети…

- І що?

— Один обіцяв… добру ціну… Гроші взяв…

— Обманув?

— Сам винуватий… Треба…

— Що?

— Уміти…

— Про що ти, таточку?

— Відповідати… — видихнув, закляк, наче помер. — Прости… — прошепотів.

Мар’яна дивилася на тата, та бачила незнайомого покидька, — в душі збігала, як гаряче молоко, заливала все навкруги невтримна ненависть. «Я його знайду!» — найважливіша мета на життя визріла за мить. Хотіла одразу озвучити її татові, та з підсвідомості ще не проаналізоване, не усвідомлене: будуть гроші!

— Будуть гроші! — мовила непевно. — Купимо намети, потім ти одужаєш і ми його знайдемо, того виродка.

— Не візьму… твоїх грошей… — татові очі зволожніли: врешті наважився назвати справжню причину відчайдушного стрибка. — Сором… — прошепотів. — Перед Майданом такий сором…

Мар’яна не була на Майдані жодного разу відтоді, як площа перетворилася на центр бунтівного і поки мирного опору. Сунула від Бесарабки по Хрещатику, роззиралася напружено і вороже, наче всі тут мали бути, як ті малолітки з Полтави, що окупували Яркову кімнатку, — порожніми, нахабними, невченими, поверховими шибайголовами, які позбігалися звідусіль, аби врешті колективно утнути те, чого жадали, та не наважувалися зробити раніше поодинці: начхати на звичайне щоденне життя, тусуватися досхочу, всупереч тому звичайному життю, без часу і обмежень у приємній компанії і, як вийде, заодно «головного міністра Яника» скинути. Та прискіплива пам’ять нагадувала: Ярко, Біджо з Авророю, тато… А ще Аніта Станіславівна, Федя… І Поля. До біса гарних людей проти двох дурнуватих малоліток із Полтави.

— Полю би знайти!

Побачила попереду барикаду, складену з автомобільних шин, поламаних крісел, садових лав і шматків металевої огорожі: перетинала Хрещатик біля зачиненого універмагу. Роззирнулася — такі ж барикади перекривали виходи з дворів і провулків, що стікалися до Хрещатика, височіли форпостами справжнього кордону. «Огорожі навіщо зламали? — напружилася ще більше, ніби сама огорожа: ось зараз і до неї доберуться. — Чому Хрещатик брудом, як коростою, вкритий: папірці, пляшки, гілки… Тхне чимось смердючим…»

Зупинилася: може, не йти далі — туди, де за барикадами починаються намети, тягнуться до Майдану. Біля наметів люди зайняті чимось буденним: рубають дрова, розводять вогнище, готують їжу… Може, далі — тільки для своїх? Бо ж навіщо кордон, коли немає перепустки через нього? Он біля звалища автопокришок купка агресивних хлопців: затулили обличчя банданами, в руках битки, емоційно доводять щось двом галасливим жіночкам середнього віку, та, видно, консенсус неможливий — хлопці хапають жіночок попід руки, змушують змінити маршрут. «Ідіть звідси! Провітріть мізки, тоді повертайтеся!» — горлає один всесильний. Вони всі всесильні. Люди без лиць, закритих балаклавами, хустками. Сміються, роззираються хвалькувато, наче шукають нову здобич.

— Дідько! — Мар’яні хочеться бігти геть, та — тато! І страшно. — Якого біса?! — бурмотить роздратовано. — Бруд… Суцільний бруд!

— Бруд помічають сторонні, - чує поряд.

Озирається — інтелігентний сивий чоловік у сірому драповому пальті, спортивній шапочці й шкіряних рукавичках із великим чорним мішком для сміття усміхається приязно, підбирає з асфальту картонний пакет з-під соку, зім’ятий пластиковий стаканчик, кидає в мішок.

— Ви… мені? — наїжачується Мар’яна.

- І у вас… погляд сторонньої людини, — відповідає той. — Йшла повз двір сусіда, побачила розкидані речі, скривилася: «Ох, же бардак у них!» Якби той двір був вашим, ви би не констатували біди, ви би щось із тим робили.

— Стаканчики збирати?!

— Багато чого можна зробити, якщо ця країна вам рідна. Якщо ви не почуваєтеся сусідкою, яка вештається чужим двором. Сусідське не болить, тільки дратує. Болить тільки своє.

— Вам оце… тоскно самому тут горбатитися? Побалакати захотілося? — Мар’яну до біса дратує спокійний врівноважений чоловік на розбурханому, тремтячому пристрастями Майдані.

— …Можна багато про що говорити, але краще таки… робити, — чи то Мар’яні, чи то собі, чи то всьому світові відповідає чоловік у драповому пальті, продовжує збирати сміття.

— Бог у поміч!

Мар’яна кидає на дивака недобрий погляд, рушає в бік Майдану, нервово чеше навпростець — повз барикади, купки людей, намети, вогнища, повстанські пісні, польові кухні — й, тільки коли бачить величезний портрет Бандери на стіні КМДА, зупиняється, спустошено роззирається: їй куди? І раптом помічає чорнявого, легко вдягненого хлопця — куртка розстібнута, картата сорочка…

— Ярко?!

Здалеку не роздивитися. Хлопець турботливо обмотує шалик навколо шиї тоненької, як гілочка, дівчини з довгим русявим волоссям, обіймає, вказує на КМДА… Мар’яну охоплює лють. Їм туди? Їй теж! І де страх? Проштовхується крізь гурт із десятка чоловіків — скупчилися біля сходинок, розставляють колонки, підсилювачі, мікрофони…

— Любитимеш вічно?! — шепоче Мар’яна в спину чорнявому хлопцю, шаленіє.

Хлопець з дівчиною зникають у будівлі КМДА раніше, ніж Мар’яна добігає до майданчика перед дверима. Шлях заступають двійко колоритних чоловіків, схожих на побратимів Мамая: під сорок, з оселедцями на бритих головах.

— Слава Україні!

Мар’яна знічується, і знову стає страшно. Косує на портрет Бандери, на оселедці мамаївців…

— Бандері слава? — чи то відповідає, чи то уточнює.

Мамаївці перезираються.

— Уперше на Майдані?

— Чого би це?! Ні! — страх виливається агресією.

— Ну, так слава Україні! — здивовано повторює один.

— Пропустіть! На мене давно чекають!

— Хто?!

— Поля, медсестра! Я подруга її! Поля просила прийти! — і хіба ж не правда?

— Полєчка… — один усміхається тепло, другий розчахує двері, показує Мар’яні: — Сходами ліворуч.

Ліворуч, праворуч… В очах мерехтить. Обмальовані стіни, на сходах сидять, лежать одні люди, повз них у різних напрямках курсують інші люди, посеред холу треті люди перебирають купу одягу, четверті тягнуть кудись каністри, пляшки, п’яті рубають бутерброди, а при стіні чорнявий хлопець грає на гітарі щось геть не революційне — «Because»… На нього закоханими очима дивиться тоненька, як гілочка, дівчина із зовсім не порожніми очима.

— Ярку! — вигукує Мар’яна так відчайдушно і голосно, що на мить усе стихає, і тільки чорнявий хлопець не чує Мар’яни: не зводить очей із русявої дівчинки, перебирає струни: «Because»…

— Шукаєте когось? — до Мар’яни підходить серйозний втомлений парубок. — Ми допоможемо, — запевняє, кличе через плече: — Ромцю, Дарко! Ходіть!

Чорнявий хлопець з гітарою і русокоса гілочка спішать до Мар’яни.

— Помилилася, — Мар’яна обм’якає, усміхається збентежено: не потрібна допомога… Обминає людей, що сплять на підлозі, усе нишпорить поглядом по обличчях: Ярко ж тут має бути… Он там за колонами у них що? Хрест червоний, люди кахикають. Білі халати, ліки в картонних ящиках. На кількох зсунутих офісних стільцях скрутилася змарніла дівчина…

— Полю! Це ти?!

Чому ж їх завжди так тягнуло відшукати тихий куточок, щоби — нікого, прихопити каву в картонному стаканчику, затягнутися сигаретою і тільки потім: ти як? Наче без гарячого ковтка і тютюнового диму серце не розкриється, відверті слова не вихлюпнуться.

Поля знайшла безлюдний клаптик простору біля вікна на другому поверсі КМДА. Простягнула Мар’яні каву, закурили, а розмова не полилася — застрягла в горлянках. Мовчали.

Поля глянула на Мар’яну спідлоба.

— Чого прийшла? — врешті спитала втомлено.

Мар’яні би про Ярка, Хотинського, зрадницю матір, тата… Знизала плечима.

— Погрітися…

Поля усміхнулася — без гніву, як раніше. Обійняла Мар’яну.

— Я скучила…

— Я теж! — Мар’яна й собі обійняла подругу. — Ігоря знайшла?

Поля заперечливо хитнула головою — ні…

— Бабця тут у нас древня є… Прийшла невідомо звідки: травичку заварює, лікує… Сказала мені: «Змирися, не турбуй мертвих, помагай живим».

- Ігор… помер?

— Стара каже: «Вбили». Сказала: «Навесні, коли сніг зійде, ліс тобі покажу, де він лежить».

Мар’яна приголомшено зиркнула на подругу:

— Ти тут… до весни збираєшся?…

Поля поставила на підвіконня картонний стаканчик, загасила сигарету — заважали! З ними хіба що в мелодрамах сльози лити, а в Полі сліз нема — солоний камінь.

— Мусь, Ігоря мєнти вбили, — стиснула кулачки, заговорила тихо, затято. — Я знаю! Кожен, хто там стоїть… По той бік барикад, проти нас… Кожен винен у його смерті! Я бачила їхні очі: і той міг вбити, і той, і той… Усі! — замовкла, глянула на Мар’яну. — Так далі жити не можна! Крапка! Або вони, або ми!

— Та з чого ти взяла, що вони — геть усі покидьки?! І хто «ми»? Полько, схаменися! Ти тут лікуєш людей, із лазарету свого не вилазиш, і навіть не розумієш, що на вашому Майдані коїться! Де тут добро? От я йшла — люди без лиць ледь жінок не побили! Бо ті сказали: «Це ж Київ, столиця, а ви перетворили площу на звалище». Набрід вештається, пройдисвіти всякі! Дурять людей, а сміття збирає тільки якийсь дивак! І ще дорікнув мені: «Ходиш тут, як по чужій хаті, усе тобі байдуже!» — задихнулася, віджбурнула недопалок, картонний стаканчик — не працювали звичні атрибути!

— А мені не байдуже! — продовжила хрипко. — Ти гориш, за Ігоря помститися хочеш? А де мені на вашому Майдані покидька знайти?! Через нього тато ледь не вбився, калікою став!

— Дядь Валя на Майдані був?

— Гроші по людях зібрав для вас, бунтівних! Тут його і «кинули»!

— Хто?

— А хто знає?! Вас же тут — до біса! — глянула у вікно. — Може, он той! Чи той… Я в їхні очі не дивилася, та знаю — ваші ж майданівці в тата гроші вкрали.

— А чому калікою став?

— Сором йому стало людям в очі дивитися… З вікна викинувся!

— Господи…

— Ага! Слава Україні!

Замовкли. Знову потяглися до сигарет.

— Що робитимеш? — спитала Поля.

Мар’яна знизала плечима.

— Пообіцяла татові, що поверну людям гроші. А де їх узяти — і гадки не маю.

— Багато?

— Двісті тисяч.

— До дідька! — Поля стала ближче до вікна, роздивлялася людей на Майдані, наче вперше бачила: хто ж міг?… Хто?

— Ходімо на Майдан! — потягла Мар’яну до виходу. — Попитаємо…

Мар’яна сунула за Полею услід, косувала на людей, які заполонили тепле приміщення, від них не віяло агресією, тільки терпінням: не як покорою, а впертою впевненістю. «Як же я страшенно втомилася. Отут би… просто на підлозі впасти, дивитися в стелю, грітися, слухати “Because”… Мені ж дозволять? Тут усіх приймають… І я — не сусідка…» — аж схлипнула.

— Мусь, ти як? — спитала Поля.

— Що треба відповідати, коли тобі кажуть «Слава Україні»?

— Героям слава, — Поля підхопила Мар’яну під руку, наче відчувала — та зараз упаде, усміхнулася зажурено. — Певно, ти права, Мусько, тут є покидьки, але більшість — герої…

Герої Майдану ще не здогадувалися — за півтора місяця сотня поляже, тисячі назавжди скалічаться, і у всіх живих на серці залишиться грубий, як міліцейський кийок, рубець. Хто завтрашнього дня страшиться — сьогодні не живе, а Майдан жив, натхненно і вперто розливав навкруги хвилі жаданої волі, як гідності: по бруду, зламаних лавках, автопокришках, зім’ятих пластикових стаканчиках — форма танула, поступаючись місцем суті. Хіба воля буває чистенькою, як відпрасований фрак? Коли це воля пахла парфумами? Тільки потом… Чому ж ти, Боже, не дав, щоби тільки потом. Не кров’ю…

Тримаючись за Полину руку, Мар’яна простувала велелюдним гомінким простором — ніби в Йордан входила, — дивний трепет співпричетності піднімався все вище, до серця. Роззиралася: як багато молодих, азартних, лиць не ховають: пісні, вірші, сміються… Як багато сивих, поважних — заклопотані, не сидять без діла: майструють щось біля наметів, перемовляються спокійно, зважено. Добре, що є молоді. Добре, що старі з ними поряд.

— Я знаю! Знаю, хто допоможе! — Поля тягне Мар’яну до старенького намету військового зразка — над входом ікона Божої Матері, хрест із дерева гарно вирізаний. Поряд у великій металевій бочці палає вогнище.

Поля мить гріє долоні над вогнем, підходить до намету, гукає гучно.

— Агов! Є хто вдома? До вас можна?

З намету визирає пухкенька, підперезана вовняною хустиною попід груди, жінка.

— Йой, от що за ґвалт?! Чого галасувати? — шепоче гнівно. — Хлопці тільки поснули… Усю ніч вартували.

— Баба Кривошиїха у вас? — пошепки питає Поля.

— Де там! Травиці заварила, змусила хлопців випити, щоби не похворіли, і пішла.

— А куди?

— Та тут вона десь. На Майдані…

Майдан вирував: бочки-барабани, пісні, гуркіт, дим, а під Архангелом старезна, як Всесвіт, бабця кусень хліба жує. Темна, зморщена, а зуби білі, міцні — всі до одного в роті. Дивилася в землю, бубоніла щось собі під носа. Поля присіла поряд, на дерев’яний ящик, торкнулася бабиної руки.

— Бабо Кривошиїхо, поміч треба…

- Їй? — баба вказала сухим пальцем на Мар’яну, що стояла поряд, а очей від землі так і не відвела.

Поля закивала, взялася поспіхом переповідати старій про драматичну спробу Валентина Озерова прислужитися Майдану.

— Може, підкажете, де того виродка шукати? — з надією увіп’ялася поглядом у бабине темне лице.

Баба доїла хліб, витерла вуста сухою долонею. Похитала головою, очі — все в землю.

— Не виродка шукати час. Виродка є кому покарати. Гроші спіши повернути! Та не ті гроші, що вкрадені, тих уже нема, розвіяні. Нові гроші… Нові!

— Які «нові»? Де я їх візьму? — розгубилася Мар’яна.

— Нові гроші в старих паперах, — прошамкала Кривошиїха, відірвала врешті погляд від землі, глянула на Мар’яну. — Очі в тебе юдейські. Жиди в роду були?

— Що за маячня?! Ніколи! — Мар’яна розгубилася ще більше, занервувала.

— Муся у нас — Озерова. Російське коріння, певно, — встрягла Поля.

— Юдейське… — відмахнулася бабця, підвелася, посунула геть.

Оце і вся допомога?! Мар’яна впала на ящик поряд із Полею, дістала з кишені сигарети, клацала запальничкою, ніяк вогню добути не могла. Дратувалася: гарно влаштувалася баба — бреше людям без сорому, а ті їй дякують не тільки словом. Он де зуби у баби — кращі за Мар’янині. Такі нові зуби тисяч на тридцять потягнуть. І Поля — наївна…
