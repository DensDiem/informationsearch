а «Подольськ» на ньому свій слід залишила, бо бабця строчила всяку вільну хвилину, аж лак на столі протерся.

— Машинка! — дістала з-під ліжка дерев’яний футляр, відчинила. Чи продати? Однаково шити не навчилася. Надто вже копітка праця.

— А чи залишити? — задумалася.

Підчепила пальцем блискучу металеву кришечку на основині корпусу, під якою ховався невеликий контейнер для зберігання котушок. Усміхнулася сумно: в дитинстві ховала тут свій скарб — срібний ланцюжок із рубіновим медальйоном, який знайшла біля бараків і нікому в тому не зізналася. У восьмому класі, коли Аді тільки стало чотирнадцять, у школі сталася надзвичайна подія — однокласниця Олька Зарубіна завагітніла, і батьки терміново видали її заміж. Олька покинула школу, а Ада вперше в житті потрапила на справжнє весілля. Як же хотілося вразити всіх — гостей, вагітну однокласницю, нареченого! Баба Тася тільки пошила онуці модну спідницю, а от кофтинки пристойної не було. Ада взяла свій скраб, пішла на поклон до пихатої модниці Тоньки Захарченко, що в неї мати в торгівлі працювала. Тонька позичила імпортний бежевий светрик із золотистими люрексовими вставками на один тільки вечір, Ада віддала за те срібний ланцюжок із рубіновим медальйоном назавжди.

- Ідіотка… — оголосила собі вирок.

Відкрила кришечку контейнера: всередині замість котушок — чималий скручений носовичок.

— Що ж ти ховала, бабусю?…

Потягла — із носовичка на підлогу випав згорток з аркуша звичайного шкільного зошита.

— Голка в яйці, яйце в курці, курка в зайці… - розгорнула.

На пожмаканому аркуші — дві коробки з-під сірників. Тепліше?… Викинула аркуш на підлогу, відкрила першу коробку — дихалку забило: Господи… Краса яка! Обережно підхопила двома пальцями золоте сердечко на вибагливому золотому ланцюжку. Незвичайне сердечко — один бік пузатий, інший плаский, із вигравійованою літерою «К».

— Наче з давнини, — прошепотіла. Ніколи подібних у ювелірних крамницях не бачила.

Значить, бабуся мала скарби? Чому ж Аді — ані слова?

Відкрила другу коробку, виклала на долоню три золоті червінці 1911 року. «Самого золота грамів десять у кожній монеті», — загорілася. Роззирнулася, наче сеї ж миті з усіх кутків засяє. Та сяяло лише вічне сонце — зазирало крізь вікно до осиротілої кімнати, торкалося промінням Адиних очей: що робиш?

Стала перед дзеркалом. Наділа на шию ланцюжок із пузатим сердечком: царівна? Аж усміхнулася: монети продасть, купить кольоровий телевізор і югославську стінку. І до Болгарії з Валею поїдуть, хай тільки сорок днів мине. Захвилювалася: може, не всі схованки віднайшла? От вона зараз побіжить додому, а до порожньої кімнатки злодії припхаються. Е, ні! Нікуди не піде! Далі шукатиме. Де?! Увімкнула резервну батарейку — давай наново пожитки перебирати. Кожен папірчик передивлялася, підняла з підлоги пожмаканий аркуш зі шкільного зошита, у якому хоронилися сірникові коробки із золотом. Та тут щось написано!

— Наталоччина спадщина від баби Саші… - читала, ледь розбираючи бабусині карлючки. — Золоті монети — три штуки, ланцюжок золотий із золотим серцем. Діаманти — чотири штуки.

— Діаманти? — в ошелешеної Ади щелепа відвалилася.

Де?! До «Подольська»! До гвинтика розбере, а камінці знайде! Автівку купить. «Москвич»! І килим на стіну! Нещадним обшуком розгромила бабусину кімнату вщент — пилюка куриться, — та, крім двох махрових рушників у шухляді, нічого корисного не знайшла. Засмутилася вкрай.

— Так нечесно! — поскаржилася чи то Богові, чи то бабусі-покійниці.

Смикнула сердечко: зсередини ледь чутно — дзень. Та в серці сховано щось! Як відкрити?! Аж запаморочилося: тремтячими руками знімала з шиї ланцюжок.

— Як же я одразу не здогадалася! — шепотіла затято. Крутила в руках золоте сердечко, биту годину обдивлялася блискучу гладку поверхню без натяків на кнопочки, смикала витончений гачок, на якому висіла прикраса. Та як ти відкриваєшся, кляте серце?!

— Падлюки! — відіслала вітання ювелірам.

Спересердя зачепила нігтем хвостик літери «К» — сердечко рипнуло і розчахнулося. Усередині виблискували чотири прозорі камінці.

Аж у сльози.

— Ох, заживу… — де вже тут зважати на заповіт, бабиною рукою написаний: не твоє, Аїдо! Матері твоєї спадщина…

— Не заслужила злодюжка! — обурилася. — Моє! Хай платить, підла, раз покинула дитину на бабцю! Усього собі накуплю…

Та все сталося не так, як гадалося. Ледь обміняла одну золоту монету на вовняний килим у торгашки Тоньки Захарченко. Та з наслідками — до Адиної квартири почали навідуватися підозрілі люди: «Може, ще золото маєш?» «Ні, звідки?!» — трусилася, заховала скарб подалі від очей на довгі роки, аж до розвалу СРСР: надто вже страшно. Закінчила політех, на заздрість однокурсникам відкараскалася від розподілення в далекі казахські степи — у Києві залишилася разом із перспективним Валею, що він занурився у вищу математику по маківку, навіть ніч в ідеалі ділив: третину Аді, третину науці, третину для неспокійного сну, та ненаситна математика часто забирала собі всі темні години. За два роки то принесло зиск: Валя захистив кандидатську дисертацію і без передиху засів за докторську. Ада влаштувалася інженером із техніки безпеки на «Арсенал», за чотири роки тільки раз змогла на десять діб відірвати чоловіка від науки — таки поїхали до Болгарії. На тому і край розкошам. У 1985-му завагітніла, засмутилася — не хочу, рано! — та по-тихому аборт зробити не встигла. Інтелігентні Валині батьки, які до цього жодного разу не втручалися в сімейне життя сина, не витримали — впали на коліна: на себе всі клопоти візьмемо, тільки збережи життя дитинці! І сумирний чоловік-науковець раптом виявив неабияку наполегливість.

— На завод піду, щоби заробляти більше, — поклав на вівтар сім’ї улюблену математику. — Схаменися, Адочко!

Ада спересердя вихлюпнула чоловікові все, що накипіло за чотири роки сімейного життя! І що з делікатним Валиним характером йому ніде до грошей не пробитися, і що винні в тому Валині батьки, бо ж хіба то нормально, коли вони Аді на день народження то Моема з Гемінґвеєм, то Стендаля дарують, а не холодильник, приміром, чи гроші на чобітки. Ада і так не знає, куди порозпихати ті книжки, які Валя із собою до її квартири припер, наче посаг, а тепер тут ще й дитина житиме?! Може би, спочатку Валя заробив на більшу квартиру, де і його книжкам, і його дитині місця не бракувало?!

Плюнула на чоловікові мордування — гайда до лікаря на аборт проситися, та сивий гінеколог, якому Ада тицьнула п’ятдесят карбованців, аби той про знеболювальне не забув, грошей не взяв і аборт робити відмовився, бо виявив в Адиному організмі фізіологічні відхилення, що тільки пологами і виправляються.

— Аборт кардинально погіршить ваше здоров’я, — настрахав.

Тільки завдяки тому в 1986-му на світ Божий з’явилася Мар’яна.

— Усі біди почалися у 86-му! — і за двадцять сім років по тому вперто повторювала Аїда. З роботи довелося звільнитися, за п’ять років розвалився Союз, перспективний математик Валя впав у математичну депресію: все намагався точно вирахувати, де ж копійчину добути. Ада всадовила чоловікові на шию маленьку дочку — сама зароблятиму! — відважно кинулася зривати перші дикі квіти капіталістичних бур’янів. Набізнесувала в дев’яності — і у двохтисячних гикалося. За один діамантик виписала з баби Тасиної кімнатки в бараках матір-злодюжку, швиденько продала сумнівну нерухомість, на ті гроші накупила електричних чайників, гайнула з ними до Астрахані, бо там, казали, можна перепродати їх утричі дорожче. На півшляху до Каспію залишилася без грошей і чайників. Аби добрі люди на квиток до Києва не скинулися — бозна-як би додому дісталася. Та окріп ще булькав: усе смикалася — то до Польщі, то до Туреччини, та з виторгом — як у того єврея з вареним яйцем. Плюнула, продала залишки материного спадку (не лишилося більше в Аїди ані монет золотих, ані серця, ані діамантиків) — усі гроші вклала в «МММ»: от де багатство! Не стане більше ноги збивати, сидітиме собі вдома, зиску чекатиме. Скоро прозріла, отримала серцевий напад, забилася в обшарпане крісло архіваріуса міського архіву і тихо зненавиділа отих двох, що крутилися у її квартирі на Воскресенці: безперспективного в нових економічних умовах математика Валю Озерова і маленьку Мар’яну, яка зв’язала царівну Аїду по ногах і руках.

— Хоч щось роби! — істерично плювалася чоловікові в лице. — Кради! Убивай! Ґвалтуй, але заробляй!

Валя ніяково усміхався, знизував плечима, зникав із дому, повертався з копійчиною.

— Знову до батьків ходив?! — Ада забирала гроші, та довбати Валю не припиняла. — А сам?! Хіба ти чоловік?! У тебе навіть ім’я жіноче!

Валя винувато зітхав, плентався до дитячої робити те, що вмів найкраще після розв’язання математичних рівнянь, — розповідати Мар’яні казки. Невідомо чому в кожній з них неодмінним героєм виступав рум’яний пекар Крендель — пригощав гарячими пиріжками трьох поросят, Червону Шапочку, Карабаса-Барабаса, навіть Снігову королеву, — тому Мар’яна найпершою підтримала тата, коли напередодні міленіуму він вирішив торгувати дріжджами.

— Для випічки всім дріжджі потрібні! Усім-усім! — весело скакала навколо ошелешеної матері.

— Гроші де взяв? — здивувалася Ада.

Гроші дали вже старенькі Валині батьки: продали квартиру в центрі Києва, частину грошей віддали синові, щоби зміг зачепитися хоч за якесь діло, на залишок купили хату в глухому селі на Чернігівщині, там і смерть зустріли. Математик Озеров грішми розпорядився обачливо: роздав борги, орендував у колишньому дитячому садочку кімнатку під склад, заповнив її сухими дріжджами, бігав до торговців-роздрібників, розносив свій малий опт із мізерною націнкою.

— Усе ж стабільний заробіток, — виправдовувався, приносячи Аді жалюгідні копійки і безплатні дріжджі.

Життя сімейства Озерових стабільно загрузло в безнадійних злиднях, і хтозна, коли би вибухнуло те болото, та у 2010-му, коли Аїді Озеровій виповнилося п’ятдесят і вона вже поставила хрест на особистому щасті, до архіву по довідку завітав Славко Шуляк — кремезний, нахабний, багатий.

— Адко?! — здивувався, потяг колишню однокласницю до ресторану. — За нас! Ми ж кохали одне одного! — хильнув, поплив. — І досі жалкую, що не женився на тобі.

— Помилки ніколи не пізно виправляти, — натякнула схвильована Ада.

Шуляк око примружив, кивнув — вечір закінчили в номері заміського готелю і аж ніскільки не розчарувалися.

— Ти ж машиністом тепловоза мріяв стати, — згадувала Ада, притуляючись до сильного Славкового плеча після бурхливої близькості.

— Попрацював трохи… Поки Союз не розвалився. Потім шпали крав. І продавав. Отак і піднявся, — не таївся Шуляк. — Тепер легальний бізнес маю. А ти?

— А я… і не жила! — раптом схлипнула Ада.

Шуляк розчулився, обійняв.

— Адко… Ти чого?! Ми ж з бараків! Нас із ніг не збити! Тобі чого треба, щоби жити?! Кажи! Усе зроблю!

Від того дня в житті Ади Озерової з’явився привід для оптимізму — дочка і чоловік, як і раніше, прикрою реальністю майоріли на горизонті її життя, та сенс його зосередився на таємних, схожих на кадри з американських мелодрам, хвилюючих зустрічах із щедрим коханцем. «Ну, знала ж! Знала ще замолоду, що Озеров нігтя Славкового не вартий! Нащо я за нього пішла?!» — бідкалася, повертаючись до тоскної двокімнатної хрущовки на Воскресенці.

— Знову на роботі затрималася, Адочко? — обережно цікавився Валя.

— У тебе нові сережки? — підпрягалася Мар’яна. — Золоті?

Ада відповідала одразу обом:

— Премію отримала! Бо пашу, як проклята! Не те що наш тато!

Тато з Мар’яною дуже скоро зрозуміли: у маминому житті з’явився об’єкт, набагато важливіший, ніж вони двоє. Ада бачила, як і без того похилі чоловікові плечі приречено опустилися, очі згасли — потьмянів, а донька дивилася на них обох із невтримною огидою, наче казала: «Які ж ви нечесні, слабодухі!» Поверталася додому якомога пізніше, одразу зачинялася у власній кімнатці, тільки кричала: «Я сплю!», варто було комусь із батьків постукати у двері. Вони стукали все рідше: самотній тато курив на кухні, бо працьовита мама все частіше затримувалася на роботі до ранку.

Ада на те не зважала, наче тільки тепер усвідомила: так вона ж — Аїда! Царівна з дивним ім’ям і незвичайною долею! Задьориста байстрючка з бараків! Хай хоч хтось слово поперек мовить — загризе! У неї мати й досі нафту для Батьківщини добуває, а тато — льотчик-герой! І хто її повчати наважиться?! Одне муляло: до сказу сильно хотілося назавжди покинути чоловіка і доньку, забитися під Шулякове крило, та тоді би довелося залишити Валентинові й Мар’яні двокімнатну хрущовку на Воскресенці, бабою Тасею подаровану.

— Хіба то справедливо?! — мордувалася, повертаючись до чоловіка і доньки після побачень з Шуляком. — Самі — ні на що не здатні, невдахи! А я їм — квартиру?… З якого дива?!

Чи то Майдан мимоволі напоїв Аїду невідворотними сподіваннями мільйонів, чи то знайомство з Хотинським і його вражаюча схожість із недосяжними мужчинами з «QUELLE» так уже запало в душу, та після вечері з чилійським вином царівна вирішила: так більше жити не можна! Треба з тим щось робити. Хай що — сьогодні ж поговорить із чоловіком і донькою. Оперативно зляпала фальшивий документ для Мар’яни, наче відкуп тій заплатила.

— Тільки не впусти свого Хотинського, — щиро порадила. — За таких, як він, жінки зубами тримаються.

— Це як? — набундючилася Мар’яна.

— Відривайся вже від материного подолу. Знайди привід переїхати до свого хлопця, бери участь у всіх його справах. Хоче в архівах ритися — заради Бога! І сама трохи пилом подихай, не помреш. Тільки не вагітній, прошу, бо то не тримає. Ані чоловіка, ані жінку. У такі часи, як нині, краще взагалі про дітей забути.

— Ти давно забула, — замість «дякую» відповіла донька.

— Що ти про мене знаєш?! — невесело усміхнулася мати, наче позначку поставила: все, що могла дати доньці, - дала! Від чоловіка так легко не відкараскається.

Того вечора до коханця не пішла. Мовчки спостерігала, як Валя повернувся додому з купою ковдр, узявся складати їх в один великий пакет.

— Люди позносили, — пояснив ніяково. — Знають, що у мене склад напівпорожній, от і несуть… Адочко, я ковдри на Майдан доправлю й одразу додому.

Ада знизала плечима: як хочеш… «Валя ж знає… Давно знає, що у мене є Славко. Чому не обурюється?! Не кидає мене?… Що ж він за тюхтій такий?» — розмірковувала спокійно, сама дивувалася: не дратує чоловік, як зазвичай.

— Кого ти рвешся зігрівати, Валю? — спитала раптом зі щирим жалем. — Ти сам он геть промерз…

Валя завмер. Глянув на дружину чисто-ясно.

— Аби серце горіло, Адочко. Серце не підведе — поведе тільки туди, де людина має бути, — сказав, наче в душу царівнину зазирнув.

Знітилася. Він… про себе чи їй дорікнув? Може, дозрів урешті до розмови відвертої?

— То тебе серце на Майдан кличе?! — спитала без звичної стервозності.

— А повертає завжди до тебе, Адочко, — підійшов до своєї царівни гонористої, в очі зазирнув. — Ти теж… завжди повертаєшся.

Отак. І зрозумій того Валю! У більш безбарвні часи Ада би плюнула на спробу змінити своє життя — хай ллється собі, як лилося! — та в країні другий тиждень поспіль набирав силу, вирував, не видихався Майдан, спонукав до дій, змушував по-іншому дивитися на близьких і рідних: це ж і вони мордуються?… І хоч Аїда Озерова категорично не сприймала революційних подій, із подивом усвідомила: у її душі теж… з’явився чималий Майдан Незалежності — ламав звичні уявлення, відвойовуючи собі все більшу територію, ярив серце, вимагав вчинків, бив у мозок: «Так далі жити не можна!»

— Може, і не повернуся колись! — мовила обережно. — Якщо серце так підкаже…

Валя кинув на Аду швидкий приголомшений погляд, очі відвів.

— А я чекатиму… — відповів тихо. — Завжди…

Сіпнувся до ковдр, наче іншої справи нема: складав у пакет, руки посиніли, тремтіли, як від морозу. І так Аді шкода його стало — хоч плач! Дістала з шафи ще нестарий вовняний плед, простягнула чоловікові.

— Візьми з собою, Валю. Треба ж і тобі чимось зігрітися.

— Я поверну… — аж надто тихо пообіцяв Валя.

…Чоловік давно потягнув ковдри на Майдан, Мар’яна зателефонувала: сьогодні вдома не ночуватиму, і Ада подякувала Богу, що цього злого зимового вечора лишилася одна-однісінька в подарованій бабою Тасею на гроші матері-злодюжки колись такій гарній і багатій панельній хрущовці на Воскресенці, де вона застрягла на все своє життя. Безцільно міряла кроками вітальню, роздивлялася її, ніби вперше бачила, намагалася уявити своє вимріяне нове життя — не тут, десь далеко, де все виблискує і сяє, як у «QUELLE», та уява кульгала, підсовуючи дебелі шкіряні крісла, журнальні столики з карельської берези, скляні вітрини, повні саксонської порцеляни, гільйотинки для сигар, бар із коштовним алкоголем, плаский телевізор і авторучку «Монтеграппа». Ада роззиралася розгублено, ніби все те добро неодмінно мало розміститися тут, на жалюгідних сорока двох квадратних метрах хрущовки. Хрущовка порожніла, підкоряючись Адиним примхам, на порепаний лінолеум вітальні опускалися дебелі шкіряні крісла, і Ада ніяк не могла знайти їм місця: і біля вікна зайві, і при стіні дивакувато виглядають, і диван уже не увіпхнеш, бо крісла вітальню окупували, і куди в такому разі стануть скляні вітрини з порцеляною…

Засмутилася, аж схлипнула. І розревлася би, та, на щастя, задзеленчав мобільний — інвестор нового омріяного Адиного життя Славко Шуляк звав у заміський готель у постілі покачатися.

— А чого сумна? — спитав, лиш побачив набундючену коханку. Всілася в Славків джип, брови насупила.

— А з чого радіти?! З Майдану того?! Усіх розтеліпав!

— Е, Адко! Не чіпай Майдан, — усміхнувся Шуляк. — Я зараз на цій темі нормальне бабло рубаю. На одних тільки прапорах за тиждень — півлимона. Попит.

— А мені що з того?

— Та що хочеш! — сказав щедрий Шуляк, бо, певно, теж відчував потребу жити по-новому. — Кидай уже свого професора! Чого ми, як ті малолітки, по готелях… У мене на Биківні скоро хата буде — за борги забираю оце зараз. Два поверхи, камін, джакузі, все таке. Живи там собі на всьому готовому. А я до тебе… Щовечора — тук-тук.

- І дружину кинеш?

— Далася тобі моя дружина?! Я вже забув, яка вона гола! Краще про себе думай! Хату хочеш?!

— Хочу, — сказала Ада.

— Ну, все! Домовилися. За пару тижнів виселю йолопа, який мені грошей винен, і заїжджай! Новий рік у твоїй новій хаті зустрінемо. Нормально?

Ада усміхнулася приголомшено.

— Дідько, свято на носі! А я з усією тією колотнечею геть про Новий рік забула…

— Тобі що під ялинку покласти? — спитав Шуляк.

— А хай сюрприз буде, — відповіла царівна зухвало. — Подивлюся, на які розкоші ти заради мене здатний…

— Яке ж ти стерво, Адко! — не приховуючи задоволеного захоплення, розреготався Шуляк, завів двигун, цьомнув коханку в щоку, глянув на неї азартно. — Ну, що? У готель? А може, давай отут, у джипі… Як молоді…

— Ще вчадіємо! — норовливо смикнула плечиком царівна.

Додому повернулася о третій ночі. Навпомацки в темряві по прохідній вітальні — вкластися тихо, щоби Валю не розбудити, очі заплющити й полетіти у мрії. Ох, скоро нове життя настане! І шкіряним кріслам у ньому місце знайдеться, і вітринам із порцеляною… Дісталася старенького дивана, на якому більш як тридцять років із законним чоловіком боки м’яла: уже якось потерпить до Нового року в старій хрущовці поряд із Валею-невдахою і донькою, бо що би там Мар’яна про свого чудового мужчину не розповідала, а Ада першою звідси вшиється.

— Що за… — диван нерозкладений, порожній. А Валя де?!

Увімкнула світло, роззирнулася: чоловік сидів при стіні на підлозі — розгублений, тьмяний. Від різких жовтих ламп мружив очі, затуляв їх долонею.

Ада аж психонула подумки. От ти Валю, сука! Не даси спокійно в новому житті похлюпатися! Оце будеш дорікати-совістити поглядом своїм беззахисним, за душу сіпати, наче то спрацює!

Узяла себе в руки, вмостила зад поряд із Валею на підлогу.

— А чого не спиш? — спитала якомога спокійніше.

— Чекав…

— Так чекав, що й до дивана дійти не зміг?!

— Не знав…

— Чого?!

— Що без тебе так…

— Як?!

— Зле…

— Так зле, що і жити не зможеш? — спитала царівна гонорово.

— Зможу, — відказав Валя. — Ти голодна?… Може, тобі пельменів зварити, Адочко?…

Ну не сука?! Ада підскочила — як хто голкою в зад штрикнув. Нахабно роздягалася перед чоловіком, наче від вигляду її вже всохлого немолодого тіла Валя мав геть втратити розум, забути не тільки про пельмені — взагалі про все, щоби вже не жити без своєї царівни. Дивилася на чоловіка зверхньо.

- І довго сидітимеш?! Диван розстели, — кинула зі звичною стервозністю.

Вляглася. Окуляри підняла.

— Валю… А що ти мені на Новий рік подаруєш? — спитала глумливо.

Мар’яна забула про свята. Клаптик паперу з нерозбірливим підписом, який мати принесла доньці, сотворив справжнє диво, і річ не в тім, що відтепер Мар’яна мала змогу без перешкод порпатися в архівних фондах, хоч у Києві, хоч у Чернігові, хоч на Закарпатті, хіба то головне? Хотинський раптом змінився — не впізнати. Покрутив у руках папірець, який Мар’яна принесла на роботу вже за день після вечері з гарним чилійським вином, задумався.

— Переїжджай до мене, Мар’яно, — сказав.

І оце при всіх, в офісі. У колег синхронно відвалилися щелепи, і тільки у Льови Шендрика вистачило мужності признатися Мар’яні після того, як минув шок:

— Вибач, що глузував… Ну, чесно — помилявся. Справді думав: Хотинський на тобі душевну порожнечу перечікує.

— Чому ти вирішив, що Хотинський зверху? — підколола колегу Мар’яна, розсміялася, бо вже надто ошелешеним виглядав завжди іронічний алкаш Льова.

— А-а-а… Ну, якщо так… — тільки і відповів.

Мати теж здивувалася.

— Переїжджаєш?! Уже?

— Боїшся з татом сам на сам лишитися? — Мар’яна згадала беззахисні татові очі, відкриту посмішку, та не розчулилася: обоє вивалялися в багнюці: мама — зрадами, тато — незрозумілим терпінням. Хвала Богові, Мар’яна врешті вирветься з цієї пастки! Хай без свідків одне одному в очі дивляться.

— За себе душу рви, — відповіла мати і, хоч Мар’яна не хотіла тягти до лофту коханця анічогісінько з хрущовки на Воскресенці, змусила доньку увіпхнути у велику дорожню сумку два комплекти постільної білизни, пару рушників, банний халат і майже нові домашні капці — екологічні, з коноплі.

- І не тринди на кожному перехресті, що така вже щаслива, — порадила наостанок, коли Мар’яна тягла до дверей повну сумку.

А кому хвалитися?! Хіба що Полі, та від початку грудня подруга не з’являлася вдома — з рідких відчайдушних sms-ок Мар’яна знала: Поля днює і ночує на Майдані. Варить, лікує, все ще сподівається знайти свого Ігоря Корнілова і все частіше лається в повідомленнях, коли кличе Мар’яну на підмогу. Наче без тих «ти там взагалі офігєла, Мусько?!» і «не будь сволотою, кинь пусте», Мар’яна би не усвідомила надважливості поточної бурі. Усім зрозуміло: так далі жити не можна! Он де Мар’яна вже змінила своє життя. Прощавай, ненависна Воскресенко!

У переддень Миколая вперше зустріла ранок у барлозі Хотинського. Підхопилася раніше за коханця, вешталася просторим світлим лофтом: мамо рідна, це мій дім! Я житиму тут, у розкішних апартаментах із величезними вікнами, із яких — Київ і небо.

— Сніданок! — згадала Полині настанови нагодувати Хотинського так смачно, щоб про все на світі забув.

Попхалася в кухонну зону, зметикувала на ходу: кава! Вона зварить запаморочливо запашну каву. Хотинський пробудиться від її запаху, припідніметься на лікті, роззирнеться здивовано. «Найкращий ранок…» — скаже.

— Я все життя даруватиму тобі найкращі ранки, ночі і дні! — прошепотіла збуджено, смикнулася до полиць, зачепила ліктем кавоварку. Підла машина не втрималася і зіпсувала Мар’яні дебют: лясь на підлогу!

Хотинський продовжував вражати. Навіть не скривився, побачивши на ламінаті під вибілений дуб скляні та пластикові друзки, на які перетворилася італійська кавоварка. Усадовив Мар’яну на високий стілець перед барною стійкою, витер її мокрі очі.

— Це знак, — усміхнувся. — Життя — нове, а кавоварка — стара…

— Я вмію і в турці заварювати…

— Скоро ми замовлятимемо каву в номер люкс п’ятизіркового готелю на Лазурному узбережжі, - відповів коханець. — А поки я про тебе потурбуюсь, золотце.

Мед… Сам зварив запашну каву в глиняній турці, власноруч нарізав сир для бутербродів, підсмажив грінки.

— Я тут подумав… Хіба ми маємо право витрачати дорогоцінний час в агенції, коли тепер усі архіви — наші? — сказав, подаючи Мар’яні горнятко з гарячою кавою. — А зробімо так… Я в агенцію, а ти в Центральний історичний архів.

— А як же робота? Ще звільнять.

— Скажу директору, що дав тобі завдання, яке ти виконуєш удома.

— Так можна? — засумнівалася Мар’яна.

— Нам так треба, тож так і буде, — відповів Хотинський. Мар’яну обійняв. — Не хвилюйся. Я про все подбаю.

Мед?… Зціпила зуби, щоб не виказати сумнівів, — посунула на Солом’янську, в Центральний державний історичний архів України. Усе дратувало: така вже халепа! Замість того, аби цілісінький день крутитися в агенції поряд із Хотинським, має копирсатися в пожовтілих фондах. І ще ж доведеться брехати, видаючи себе за стажерку Київського міського архіву. Та найбільше спантеличувало несподіване прозріння: грошей уже не хотілося…

— Щось я не дуже вірю в ті легкі канадські мільйони, — бурмотіла, засмучувалася. Нащо їй журавель?! Доля їй таку жирнючу синицю в руки поклала: амбітного красеня з «ауді» і крутим лофтом у центрі столиці. Та здоровий глузд нагадував, як виблискували очі Хотинського, коли розповідав про спадок Дорошів. Мар’яна насторожувалася: хіба що заради коханця спробувати нащадків Яреми знайти, якщо вже в Хотинського примха така?… Не заради грошей — аби тільки свою синицю в руках втримати.

— В історичному архіві має зберегтися хоч щось про Ярему Дороша! — заспокоювала себе.

Здавалося, тут є все! Мар’яна вчитувалася в перелік сотень фондів історичного архіву, кожен із яких зберігав тисячі документів, — голова обертом. Хіба їй з того океану випливти з потрібною піщинкою? Та так, щоби ніхто не здогадався про мету пошуків, бо Хотинський настирливо нагадував щодня: абсолютна конфіденційність!

— То чим наш архів може бути корисний колегам? — допомагати Мар’яні взялася миловидна пані з відділу використання інформації документів.

— Маю завдання розвідати, який внесок у розвиток Києва зробила козацька старшина на прикладі кількох відомих родів, — недолуго збрехала Мар’яна. — Від козацької доби до наших днів. — Почервоніла. — Маємо ж ми спростувати… Шевченкові слова про правнуків поганих, — додала поспіхом, на пані зиркнула: хоч би не витурили Мар’яну в перший же день!

Миловидна пані взялася скласти перелік фондів, які могли би допомогти колезі, та оптимізму не додала: тільки за 1941–1944 роки, покинутий в окупованому Києві напризволяще, історичний архів втратив дві третини фондів. Збереглася лише та третина, яку німці вивезли напередодні наступу радянської армії. Її вдалося повернути.

— Ви поставили перед собою надто амбітне завдання, на довгі місяці копіткої праці, - сказала.

На місяці?! Перед очима — фонди, фонди: Чернігівського намісницького правління, духовних консисторій, Генеральної військової канцелярії, Першої і Другої Малоросійських колегій, Генерального військового суду, полкових і сотенних канцелярій, судів, фонди Браницьких, Ворцелів, Мнішків, Понятовських, Галаганів, Сулим, Терещенків, Галагут… А, рятуйте!

— Почніть із Галагут, — радить пані. — Павло Галагута лишив немало безцінних спогадів про ті часи.

— Може, краще спочатку продивитися записи, які робили в церквах при хрещенні дітей? — питає Мар’яна. — У церквах же тоді вели якийсь… облік?

— Відомості про хрещення, вінчання і відспівування вносили до метричних книг. Раз на рік священники робили з метричної книги копії та відсилали до консисторії, де зберігалися метричні книги всіх церков єпархії.

Документи рятівної консисторії ще шукали, коли Мар’янин погляд невідомо чого прикипів до товстелезної папки з надписом «Чернігів. Церква Святої Катерини». Стрельнула очима — ніхто не бачить?! — обережно дістала папку, витягла чималий жовтий том, розгорнула на випадковій сторінці й очам не повірила.

— Ярема?…

Канадійська байка оживала, набиралася життя і так легко йшла в руки — Мар’яні аж дихалку забило. На вицвілій сторінці метричної книги чернігівської церкви Святої Катерини значилося, що 20 серпня 1783 року в хорунжого Чернігівського козацького полку Петра Андріїва Дороша і його дружини Ганни Миколаєвої Дорош, у дівоцтві Кандиби, народився хлопчик, якого охрестили на сороковий день від народження і нарекли Яремою.

— Як же все це… неймовірно! — прошепотіла.

Пізно увечері, змусивши себе відірватися від сухих, як осіннє листя, та напрочуд живих, дихаючих пристрастями сторінок архівних документів, Мар’яна полетіла до Хотинського.

— Він був! Ярема — не вигадка! Він реально жив! — вітром увірвалася до лофту — сміялася, кружляла затишним стильним простором, ніяк вгамуватися не могла. — Він жив! — повторювала коханцю, коли трохи заспокоїлася.

Усілася біля нього на дивані, вихлюпувала все, що назбирала за один тільки день в історичному архіві: після остаточної ліквідації політичної автономії Гетьманщини на основі Чернігівського козацького полку було створене Чернігівське намісництво, яке в 1781 році очолив генерал-губернатор Милорадович, і саме в цьому році батько Яреми Петро Дорош отримує дворянський титул, стає правою рукою генерал-губернатора, та справою свого життя вважає збереження пам’яті про ратні подвиги та звитягу Чернігівського полку, який вів свою історію з 1648 року.

— Петрові допомагав його брат Самійло, і вони удвох… — Мар’яна раптом замовкла, бо наштовхнулася на холодний ошелешений погляд Хотинського. — Завдяки їм ми тепер знаємо чимало про козаків з Чернігівщини, — знітилася. — У 1783 році в Петра народився син Ярема. Петрів брат Самійло став воспріємником…

— Ким?

— Хрещених батьків у ті часи звали воспріємниками.

- І це все?!

Мар’яна завмерла — серце в п’яти.

— Але ж… Тепер ми знаємо, що все те — не вигадки, що така людина реально існувала…

— Ми й так знали про це! — Хотинський підскочив. Совав по лофту — нерви, нерви. — У нас є точна дата його смерті — 1843 рік! Хіба того мало?! Нам діти його потрібні! Онуки, правнуки, а не батьки, чорт забирай!

— Ну, що таке смерть? — прошепотіла Мар’яна. — Що по смерті дізнаєшся?… А життя розкаже — і про друзів, і ворогів. Про любов, про справи.

— Навіщо?!

— Щоби вони повідали… про дітей, онуків Яреминих, — говорила, все тьмяніла, тьмяніла. — Метричних книг, куди вписували відомості про народження, одруження і смерть людини, з тих часів збереглося зовсім мало, але лишилися щоденники, спогади…

Хотинський зупинився, наче схаменувся. Присів біля розгубленої Мар’яни, обійняв.

— Ти права. Вибач, золотце, — рівно, як під лінійку. — Ображаєшся? А почнімо цей вечір спочатку. Я вдома, ти вриваєшся, і я вже бачу — в тебе грандіозні новини. І кажу тобі: «Мар’яно, мовчи, сам здогадаюся! Ти… знайшла Ярему Дороша! Ти знаєш рік його народження! Як же круто! Тепер ти зможеш з’ясувати приблизний час одруження нашого козачка! Може, хтось із тодішніх добродіїв залишив спогади про те, як син хорунжого брав шлюб, а чи про те, скільки діточок подарувала йому дружина…»

Замовк, скосив очі на засмучену Мар’яну.

— Мар’яно, агов…

— Я тут, — наче з іншого виміру. Щось упало і розбилося, і Мар’яна ніяк не могла втямити — що?

— Визнаю і схиляю голову: ти виорала класний плацдарм для завтрашніх пошуків, — почула голос коханця.

— Ти хочеш, щоб я завтра знову зранку йшла в архів?

— А ти хочеш зараз, коли все тільки накльовується, припинити пошуки? — він намагався говорити якомога спокійніше.

— Але ж… агенція.

— Золотце, хіба ти не розумієш?! В агенції я тебе прикрию — питань не виникне. Не можна зупинятися й на мить! Невже тобі хочеться жити так, як зараз?

— Хочеться, — прошепотіла Мар’яна. — Саме тут… З тобою.

— Ненавиджу цю гламурну шпаківню! — з такою злістю раптом процідив Хотинський, що Мар’яна смикнулася, вивільнилася з обіймів коханця, зиркнула на нього приголомшено.

Він уже всміхався. Підвівся. Наливав у чашки чай, розмірковував рівно.

— Не псуй наших мрій, Мар’яно! Ми житимемо у власному домі посеред квітучого саду, а не на горищі, під яким сваряться, регочуть і плачуть придуркуваті сусіди, а консьєржка Тамара вимагає гроші за те, що відчиняє під’їзд після опівночі.

— Нормальна консьєржка…

— Прошу, золотце! Тільки не про це бидло! — Хотинський подав Мар’яні чашку з чаєм, знову присів поруч. — Принеси нам завтра гарні новини… — сказав.

— Спробую… — прошепотіла не так уже впевнено. Щось таки розбилося, але Мар’яна так і не змогла визначити — що ж саме.

Ярема поманив і зник. Більше тижня без вихідних і передиху до чортиків в очах Мар’яна гортала пожовклі папери, кидалася то до реєстрів козацьких полків, то до фондів Чернігівського намісництва, вчитувалася в карлючки метричних книг: з-поміж імен невідомих людей випливали факти з життя Яреминих батьків і родичів — очевидці згадували багатий посаг Ганни Кандиби, коли та йшла за Петра Дороша, у метричних книгах знайшлися відомості про народження Петрового брата Самійла, що він був на двадцять рочків молодший за Петра, ревізькі реєстри свідчили про кількість кріпаків у Дорошів, купчі підтверджували, як Дороші розживалися винокурнями і землями, та ніде не випливло жодного факту про особисте життя Яреми. І тільки у спогадах чернігівського багатія Павла Галагути Мар’яна знайшла куций рядок про «героїчного товариша Ярему Дороша», з яким Галагута в 1812 році «гнав Наполеошку».

- І це все? Та бути не може! — обурювалася. — А де про вінчання, народження дітей?! Де?!

Не здалася. Спробувала визначити непрямі шляхи Яреминої долі, полізла в папери другої половини ХІХ століття, ближче до смерті Дороша, і тут, у метричній книзі сільської церковки під Ніжином, знайшла запис про вінчання на Великдень Яреминого дядька Самійла з дворянкою худого роду Ізоватових Перпетуєю. Загорілася. Давай далі метричні книги церковки гортати.

— Має і про Ярему щось бути!

Весна, літо… Під Ніжином люди народжувалися, вінчалися, хрестили дітей, помирали. І тільки восени після Покрови в метричній книзі церковки з’явився запис про хрещення хлопчика на ім’я Гнат, сина Самійла і Перпетуї.

— На Великдень вінчалися, а в жовтні вже дитинку похрестили?… — Мар’яна усміхнулася. Нічого не міняється! Півроку тільки між Покровою і Великоднем. Значить, лукава Перпетуя встигла зогрішити із Самійлом ще до вінчання? А це ж Яреминому дядькові скільки на той час виповнилося? Він за брата Петра молодший на двадцять років, тож у 1843-му йому вже…

— Вісімдесят?! — вигукнула вражено. Уявила себе поряд зі старезним дідуганом, ледь не знудило. Дівчата теж не міняються! І тоді, і зараз заради грошей ладні хоч під паралізованого лягти! І, звісна річ, швидко «закріпитися» на новому плацдармі: завагітніти, народити нащадка, щоби вже багатому чоловікові — ніякого шляху назад.

— Перпетуя… Вічний двигун. Певно, ще та розпусниця, — Мар’яні захотілося дізнатися більше про амбітну блудницю з минулого: може, в архівах портрет залишився, бо подібні пані себе над усе люблять — який гламурний журнал не розгорни, обов’язково одна з таких утриманок зі сторінок надувними губками усміхається. І Перпетуя мала би замовити свій портрет. Неодмінно знаменитому художнику. Шевченкові, наприклад.

Та Перпетуя ховалася не гірше за Ярему — жодного мальованого зображення. Мар’яна тільки і знайшла згадку сучасників про раптовий продаж затишного маєтку під Ніжином, переїзд Самійла з дружиною і сином на Катеринославщину. І хай їй грець, тій Перпетуї! Не кидати ж пошуки Яреми на Чернігівщині й переключатися на Катеринославщину заради того, щоби роздивитися стерво, яке окрутило Яреминого старого дядька? Мар’яна знову занурилася в папери, підбадьорювала себе:

— Спокійно! Без поспіху! Я знайду… Не може так просто зникнути «героїчний товариш», який Наполеона гнав.

Історична площина набирала об’єму, заполоняла ввесь простір Мар’яниної уяви: Майдан, Хотинський, омріяне багатство, батьки, Поля, мрії, солодке й гірке — все щезало в морі живих емоцій чужих далеких пращурів. Заливали Мар’янину душу здивуванням і захватом, чіпляли випадковою подією — забувала про мету, надовго гальмувала над черговим жовтим папірцем, і тільки ввечері, коли шлунок скручувало від голоду, отямлювалася.

— Уже й час до Хотинського повертатися, — шепотіла розгублено. Згадувала вимогливий погляд коханця, журилася: знову без гарних новин! Що вона за невдаха така?! Чому не може зібратися, настирливо шукати відомості винятково про Ярему? Чому всі ті давно забуті бали, бунти, дуелі, зради так чіпляють її? І не відпускають…

— Як наші справи, Мар’яно? — щовечора питав Хотинський.

— Ми… вже ближче, — відповідала щоразу. І як йому пояснити?! Архіви — не вичерпний перелік документів про певну епоху. Відомості про окремі роки взагалі відсутні, у деяких документах видерті по живому десятки сторінок, і щоби докопатися до того, що саме відбувалося в цей час, треба шукати інші джерела, може, їхати до Чернігова чи Ніжина.

— Якби я могла признатися, що мене цікавить Яремин родовід, мені би помогли, — виправдовувалася-брехала. — Але ж я не можу розповідати всім про заповіт. — Хіба що з мамою порадитися обережно, — запропонувала напередодні католицького Різдва.

— Роби вже хоч щось! — чисто, як Ада, відповів Хотинський, навіть не намагаючись приховати розчарування. Щось таки розбилося.

Адина душа неспокійно підскакувала на валізах: до новорічної ночі лишалося менше тижня. А далі? Нове життя?…

— Збирай лахи, Адко! — підтвердив Шуляк наступного вечора після доленосної розмови про щастя. — Тридцять першого грудня переїдеш до нової хати.

— Прямо на свято? — Аді і тут усе не так. — Хочу тридцятого!

— Не виходить тридцятого, — пояснив Шуляк. — Інші справи маю. Серйозні. Сподіваюся на халяву готівки відірвати тисяч двісті. А тридцять першого — я твій. Поїдемо в Биківню, тиждень з ліжка не вилазитимемо. Професор твій у курсі?

— Нащо його заздалегідь убивати?

Шуляк розреготався.

— Пожаліла вона чоловіка…

— Ти його пожаліти вирішив?! — вишкірилася Ада.

— Скажи йому зараз, — порадив Шуляк. — Може, встигне мотнутися, жінку яку собі на свято знайти, щоб у новорічну ніч самому не скніти.

— Здурів?! — образилася Ада. — Мій Валя — не такий! Він до смерті тільки мене любитиме. Хоч і не помре одразу… після того, як я його покину.

— Страшна ти жінка, Адко! — кинув безстрашний Шуляк.

— За це і любиш! — відгавкалася Ада, а серце муляло: ніяк не хотілося царівні визнавати — боїться розмови з Валею. Оце на коліна впаде, благатиме: «Адочко, не покинь!» — усе відтягувала годину «Х», виправдовувала себе: давно б усе чоловікові вихлюпнула, та в останні дні Валя повертався додому під ранок, накачувався міцною кавою і знову зникав до наступного ранку.

— Біда… — насторожилася. — Може, і справді іншу собі знайшов?!

— Де тебе носить, Валю?! — не втрималася в переддень католицького Різдва.

— На Майдані… тяжко, Адочко, — винувато признався Валя.

Царівну наче ґедзь укусив.

— Так тобі вже сім’я не потрібна! Тобі — Майдан! — заверещала, зраділа. — А як я скажу: обирай, Валю! Або Майдан, або я! Хочеш і далі революціонерів годувати?! Тоді забувай про мене! Ніякою силою не втримаєш!

— Я ніколи тебе не тримав, Адочко, — відказав Валя.

В Ади щелепа відпала. Оченятками закліпала: що?!

— Валю!.. — вигукнула драматично. — Ти мене розлюбив?!

— Ніколи не розлюблю тебе, Адочко, — Валя усміхнувся втомлено. — А силою не триматиму. Просто чекатиму. Ти сама повернешся. Як завжди.

Царівна почервоніла от прикрощів: ну, не сука?!

— Не втямлю, про що ти верзеш?! Яке ще «як завжди»? — аж ніжкою тупнула, та продовжувати відверту розмову не наважилася, стрілки перевела. — Перемерз на Майдані своєму?! Якого біса ти взагалі туди бігаєш? Що віднайти сподіваєшся? Загублене життя?!

Валя завмер, глянув на Аду чисто-ясно.

— Я свого життя не губив, Адочко. У мене є ти, Мар’янка… Я ніколи не крав, намагався не брехати. Мені соромитися нема чого.

Сука! Інтелігенція зарозуміла! Хробак книжковий, щоб ти провалився! Точно, десь вичитав, аби Аду — мордякою по асфальту! Набрався дурні від батьків у юності, досі відригує, а грошей заробити — ні! Може, про Славка Шуляка здогадався й оце штрикає? Сподівається, Ада передумає? Дарма сподівається!

- І… не здогадується він про Славка! — буркнула. Звідки? Валя з Шуляком жодного разу не перетиналися.

Валя давно здимів на свій Майдан, день минув, увечері до хрущовки на Воскресенці занесло Мар’яну, а Ада все ніяк не могла зібрати себе докупи після вранішньої розмови з чоловіком. «А може, таки здогадується?!» — усе мордувалася, ніяк відповіді знайти не могла.

Мар’яна одразу відзначила, що мати не в гуморі, і, хоч планувала за п’ять хвилин оперативно випитати, як ефективніше організувати пошук родоводу конкретної людини, захопливе блукання минулим далося взнаки, бо раптом попросила сентиментально:

— Мамо, розкажи про своїх батьків.

— Померли!

— Знаю! А як жили? Ким були?…

— Тобі не однаково? — звилася знервована Ада.

Мар’яна глянула на матір уважно.

— Ти розгублена… — мовила. — Чуєш, мамо! Може, і я в житті така розгублена, бо ти розгублена, хоч і намагаєшся не виказувати того…

— Це я розгублена?! — Ада зиркнула на доньку зверхньо. — Що ти верзеш?!

— …А ти, мабуть, розгублена, бо нічого не знаєш про своїх батьків. А як ми славні? Може, наш рід… Наполеона гнав чи там лікарню для бідних колись побудував, чи ще яке святе діло для своєї землі…

— Знаю я все! Розповідати нема чого!

— А ти розкажи!

— На Півночі вкалували, як раби! І баба твоя, і дід. Нафту для Батьківщини добували, отам і загнулися обидвоє, ще коли я малою була.

— Ти в них вдалася, — сказала Мар’яна. — З твоїм характером… тільки золото качати.

— А ти вже — не в мене! Ні! — образилася Ада. — Така ж, прости Господи, як тато твій! Як його батьки, Царство їм Небесне.

— Яка це?!

— Без зубів! Ото би вам тільки книжечку до серця притиснути, очі в небо і — по життю, ніби янголи шлях вистелили! — геть роздратувалася Ада. — Ти чого прийшла? Хотинський вигнав?!

— Хотинський мене на руках носить! Як тато тебе! — Мар’яна теж образилася. А я не така невдячна… Я все зроблю, аби він зі мною щасливий був!

Ада око прискіпливо примружила, на доньку уважно зиркнула.

— Що — вже чогось вимагає? — в десятку.

— Сама узнати хочу, — знітилася Мар’яна. — Поможеш?…

— А хто тобі ще поможе? — сказала Ада. — Може, Хотинський твій?

— Мамо, облиш цей скептичний тон! Я — не маленька! І у мене все чудово!

— Це і тривожить, — все так же скептично відповіла Ада. — Надто ви різні для гармонійних стосунків. Він — як з журналу, ти… з газети про чергу біля служби зайнятості.

— А ти… вся з жовчі й ненависті! — обурено вигукнула Мар’яна.

— Дурна ти, Мар’яно! — зітхнула Ада. — Кажу ж — вся в тата! Ширяєш десь у хмарах — усе тобі добре! А правди знати не хочеш!

- І в чому правда?!

— Роботу, дивись, не втрать через своє кохання неземне! — порадила Ада. — Жінці краще при будь-якому розкладі власну копійку мати.

- І не думала звільнятися, — зухвало відрізала Мар’яна. — Мене в агенції цінують і поважають! Завтра всі аванс отримуватимуть, а мені ще й премію виписали. Ясно тобі?! — збрехала безбожно.

Агенція вирувала пристрастями Майдану, тож поява Мар’яни, яка не потикалася до офісу від Миколая, не викликала особливого ажіотажу. Тільки бухгалтерка буркнула: «Як гроші отримувати, так усі тут»; і Льова Шендрик повідомив: збираємо кошти на ліки для людей на Майдані.

— Ти з нами чи відірвалася від колективу остаточно? — спитав.

Мар’яна віддала Льові сотню, аби відчепився.

— Не проп’єш? — уточнила.

Геніальний алкаш Шендрик глянув на Мар’яну як на сміття, повернув їй гроші.

— Хотинський погано на тебе впливає, - сказав серйозно.

— Льово, ти жартів не розумієш? То менше бухай, — усе ще не зорієнтувалася Мар’яна. Тицьнула Льові сотню. — Візьми!

— О, ні! Ти ж, певно, нову сукню повинна купити на завтрашню вечірку! — презирливо посміхнувся.

— На яку вечірку? — розгубилася Мар’яна.

— Новорічну, веселу і файну в ресторані за містом, яку твій Хотинський організував і на яку поїдуть виключно дебіли, бо нормальні люди нині прагнуть бути в інших місцях. І там не наливають! Там — бій!

— Льово, ти вчора був на Майдані? Кажуть, розсіюється потроху, — Льову оточили колеги, всім кагалом посунули на сходи, де тільки і можна було покурити спокійно. — Невже люди на Майдані допустять, щоб усе скінчилося нічим?! — чула Мар’яна.

— То самі будьте людьми! Йдіть на Майдан — одразу в Україні людей більше стане, — на ходу відповідав Льова, і тільки тепер Мар’яна помітила: Шендрик змінився. Усе ті ж скуйовджені довгі патли, беззастережний погляд без страху, тільки звична насмішкувата іронія зникла, наче — які жарти? Усе серйозно.

— Завтра вечірка? — Мар’яна провела засмученим поглядом колег, спустошено опустилася на стілець. Чому Хотинський нічого не розповів їй? Мар’яна так хоче на вечірку з Хотинським — хильнути шампанського, танцювати з коханцем при всіх, звабливо вигинатися пристрасно, щоби всі одуріли від заздрощів! І сукню би нову…

— Золотце, аванс отримала? — Хотинський не дав і посумувати. Уже показував на годинник: якого біса сидимо, Мар’яно? Гроші отримала — в архів! Щоби стало ще більше грошей!

— Не підвезеш?

— У нас рекламна кампанія на старті! — неприємно здивувався Хотинський. А про вечірку промовчав.

Похнюпилася, посунула, у голові одне: вечірка… Без Мар’яни! Заради чого тоді жити?! Заради багатства Дорошів? Та хай воно горить… За ці дні в історичному архіві, після прискіпливого вивчення сотень свідчень епохи, Мар’яна ясно усвідомила тільки одне: Хотинський самостійно і пальцем не ворухнув, аби знайти родовід Яреми, і той дивний список із декількох прізвищ, який вручив Мар’яні на початку пошуків, — то все блеф! Гачок! Файна казочка, аби Мар’яниними руками жар загрібати.

— Я руки попечу, він гроші отримає? І чи поділиться? Дім у Провансі? Господи, я дурна чи наївна?! — геть зажурилася, та в архів пішла. Надто багато таємниць зберігали старі папери. Кожен дотик дарував непоясненну світлу радість відкриття: от жили люди — раділи, кохали, страждали і думали: усе мине, ніхто й не згадає! А тут — Мар’яна… І їм: які ж ви були… справжні! Не журіться! Не буває загублених у часі. Після кожного стежка лишається.

Той день в архіві вщент розбив наївні Мар’янині сентенції: уважно перегорнувши метричні книги Чернігова за 1843-й рік, вона з подивом зрозуміла, що відомостей про смерть Яреми Дороша немає. Ні натяку на стежину.

— Може, Хотинський щось поплутав? — забула ображатися на коханця. Навіть зателефонувала в офіс, аби уточнити: канадським джерелам вірити можна? Ярема Дорош точно помер у 1843-му?

— Увечері поговоримо, — поспіхом відповів Хотинський.

То добре! На вечір Мар’яна приготувала купу запитань, і хай тільки Хотинський спробує знову морочити їй голову. Тоді вона руба: я чи Дороші!

— Так і скажу, — загорілася. — Якщо ти справді кохаєш мене, доведи — звільни від ефемерних пустопорожніх пошуків, які щастя не дадуть, ні! Давай просто жити. Разом. У радості. Днем сьогоднішнім — у ньому так багато повітря і надій. Я би, може, покинула агенцію, бо то так жалюгідно — щодня вигадувати брехливі гачки для того, аби змусити людей купувати пиво. Хіба то гідне діло? Я би, може, справді пішла працювати в архів, бо там життя не менше, ніж під небом. Допомагала би людям згадати своїх пращурів, а ти… Ти би міг стати ким завгодно! Бо ти такий… багатогранний.

Задумалася.

— Повернуся до лофту, навіть чаю не питиму — одразу все йому скажу.

З архіву до центру дісталася близько десятої вечора — в лофті темно, ані душі. Перелякалася. До мобільного.

— «Абонент поза зоною…»

— Та де ж він?… — заклякла на дивані, душа в п’яти: нічого не хочу! Тільки би не втратити свого мужчину!

За годину в дверях клацнув замок. Хотинський не спитав, як зазвичай: «Як наші справи, золотце?», присів поряд із Мар’яною, мовчки обійняв, намагаючись виглядати спокійним, та вона бачила: стривожений.

— Як наші справи? — ляпнула насторожено.

Хотинський посміхнувся іронічно — чисто, як Льова Шендрик: справи — маячня, якщо вони відволікають від головного. Обійняв Мар’яну міцніше, поцілував у губи.

— Так багато проблем, золотце, — прошепотів тоскно, Мар’яні аж сльози на очі.

— Любий, єдиний… — серце колотилося, страх звідкілясь. — Не хвилюйся, я знаю… Знаю, що робити.

— Ти про що?

— Про заповіт! Про нащадків, про спадок, — розхвилювалася, запашіла. — Ніхто не знайде про Ярему нічого, от повір! Я передивилася кожен папірець! Нічого про нього немає — ніби і не жив. І відомостей про його смерть нема! Думаю, не лишилося після нього ані дітей, ані онуків. Обірвалася гілка на Яремі. І це добре!

— Чому? — Хотинський напружився. Уважно дивився на Мар’яну.

— Бо тоді єдиними нащадками лишаються Дороші по лінії його дядька Самійла. У того син був, онук… Я їх знайшла. Тобто… знаю, де шукати. Вони на Катеринославщину переїхали в 1843-му. Я спробую тут відшукати хоч якусь інформацію, як не знайду — поїду в Дніпропетровськ, — і де ділися плани відкараскатися від пошуків? Вантажила і вантажила себе новими зобов’язаннями по тім’ячко.

Хотинський мовчав.

— Агов… — прошепотіла. — Ти тут?

Хотинський зазирнув у Мар’янині очі, видихнув збуджено-раптово, увіп’явся в Мар’янині губи, повалив її на диван.

— Ти мій, тільки мій… — стеля лофту зменшилась у нуль, відлетіла. Над головою гасали вітри — реготали, стогнали, плакали, — геть нічого крім тих вітрів не розчути. Та Мар’яна розчула.

— Це вихід, золотце, — шепотів Хотинський. — Завтра ще день порийся тут, в історичному архіві, а на післязавтра замовлю тобі квиток у Дніпропетровськ…

Мар’яна оглухла. «Я хочу загубитися!» — било в скроні.

Наступного ранку Мар’яна прокинулася з відчуттям презирства до себе. Скрутилася під теплою ковдрою, карталася: нащо вчора, як з конопель, ляпнула про Самійла? Чому визвалася їхати в Дніпропетровськ? Вона ж хотіла серйозно поговорити з Хотинським, раз і назавжди відокремивши себе від пошуків канадських скарбів. Невже так сильно боїться втратити його, що будь-які забаганки виконувати ладна? То нормально?

— Я або Дорош… — згадала. Засмутилася.

Учора розмови так і не вийшло. «Солодких снів, золотце», — сказав Хотинський після бурхливої близькості й заснув на дивані. Мар’яна ще довго вгамуватися не могла: блукала просторим лофтом, намагалася дати визначення хвилі суперечливих почуттів, що заполонили душу.

— Мені… солодко? Солодко. Тоді чому так гірко? — бідкалася, ніяк признатися собі не хотіла: річ не в тім, що Хотинського збудила звістка про новий варіант пошуків Дорошевих скарбів! Інше вбивало: він так і не сказав про вечірку.

— Так жити не можна! — прошепотіла і раптом побачила на столі біля дивана мобільний коханця. Крадькома відкрила перелік вхідних дзвінків.

— «Кравчук», — прочитала. Той самий? З Монреаля? Один вхідний о дев’ятій вечора. Щось змінилося у справі про спадок Дорошів? Хотинський виглядав дуже стривоженим.

— «Матуся», — прочитала наступний вхідний. Дев’ять викликів. Може, коханець врешті вирішив познайомити її зі своїми батьками?

Хотинський зітхнув уві сні, Мар’яна поспіхом кинула мобільний на стіл, розгублено глянула на коханця.

— Так жити не можна, — прошепотіла в заплющені очі. — Треба поговорити. Завтра… Зранку.

Хотинський прокинувся раніше, Мар’яна спостерігала, як коханець оперативно допиває вранішню каву, sms-ить комусь, на ходу вскакує в піджак.

— Доброго ранку, золотце, — мимохідь цьомнув Мар’яну в щоку. — Твоя кава на плиті.

— Уже йдеш?

— Час.

— Затримаєшся?

— Доведеться. Білет тобі вже замовив, увечері поїду заберу.

— А потім на вечірку?

Хотинський скривився з прикрістю.

— Доведеться. Шеф доручив мені організацію, маю проконтролювати, як усе пройде, рахунки оплатити.

— А де гулятимемо? Я під’їду… — Мар’яна сіла на постелі, дивилася на Хотинського благально.

— То зайве, — спокійно відрізав коханець.

Мар’яна почервоніла, підскочила на постелі, стояла-колихалася на коштовному ортопедичному матраці, розбурхана, непевна.

— Чому?! — вигукнула ображено. — Я хочу на цю вечірку! Хочу танцювати, пити шампанське!

- І змарнувати дорогоцінний день пошуків?…

— Архів — удень! А вечірка — увечері! Коли архів уже зачиняють! — не здавалася. — Чому ти проти?

— Не галасуй! Мене то розчаровує! — раптом холодно і гнівно процідив Хотинський. — Починаю думати, що ти не здатна мене зрозуміти, золотце, — зиркнув на Мар’яну спідлоба. — Краще доведи, що я помиляюся!

Грюкнув дверима спересердя надто — від того грюку на друзки мало би розбитися все, що до цього ранку ще виглядало вцілілим.

— Чого ж я така… загублена, — прошепотіла Мар’яна.




Розділ 4

Ярко


Шляхи зрозумілі, як у голові чисто: хоч мільйон їх простели, один обереш упевнено; а розгубленим — біда: метушаться, мордуються — і прямо би податися непогано, і ліворуч би треба, і з протилежного боку чимось таким принадним ваблять, не встояти. А ще можна поміж шляхів по узбіччю, чи взагалі не рухатися, а чи назад повернути…

Мар’яна вийшла з лофту, на мить зупинилася здивовано, наче вперше побачила знайоме з дитинства місто. Київ затаївся. Одуховлені багаторічною минувшиною будинки, вулиці, сквери прикрилися вранішньою сірою мрякою, відійшли на задній план, розчинилися, ховаючи барокову ліпнину, ковані балкони, бруковані дороги. Затамували подих, безмовно визнаючи в цей зимовий ранок усесильну владу своїх живих житців — люди виросли до розмірів епохи, заполонили простір хвилюючими емоціями, і хоч ззовні все виглядало буденно, у повітрі буяла напруга Майдану, бо, так само як барокова ліпнина і ковані балкони, на задній план відійшли геть усі події, предмети, біди і радості — в душах горіло багаття, розкладене в центрі столиці: змінювало предмети, події, біди й радості, бриніло багатократно — воля… Одні надихалися, інші ярилися роздратуванням. І тільки куполи церков височіли як завжди німо, вічно, ясно.

Мар’яна розгубилася: а їй куди?

Смикнулася було: архів! Та у вухах дзвеніло: воля…

— Устигну в архів! Сукню хочу! — хоробра. — А ввечері — в ресторан з усіма гуляти!

Намацала в гаманці вчорашній аванс: ще ніколи півтори тисячі за день не спускала. Та сьогодні можна все! Гайнула на Лівий берег, на «Даринок», обнови роздивлятися. Захопилася примірками, про час забула: оцінювала себе в чорному-білому-зеленому-бордо…

— Не те, не те! — усе шукала річ надзвичайну, стильну і збудливу.

Після двогодинного мордування врешті зупинилася на абсурдній для зими шифоновій туніці — ніжній, прозорій, тепло-абрикосовій. Для афтепаті в Майямі — цілком.

— З джинсами і взимку можна, — продавчиня відзначила захват в очах Мар’яни, взялася навіювати. — Ви гляньте! На абрикосовому тлі ваші очі враз стали такими виразними — фантастика! Тільки шалик ще треба, бо декольте надто вже відверте. У мене є підходящий! І бюстгальтер! Вибачте, але ваш… сумнівно виглядає. І ще би пасок. Бажано коричневий. У мене є! Ви приміряйте все — зняти не захочете!

У новому бежевому бюстгальтері, який зливався зі шкірою, в абрикосовій туніці, з шоколадним шовковим шаликом навколо шиї Мар’яна відчула себе богинею. Старі джинсики не псували картини, коричневі короткі чобітки гармоніювали з таким же коричневим паском. Тільки би грошей вистачило!

- І… скільки?

За все продавчиня запросила тисячу сімсот.

— Шифон — натуральний, шкіра — натуральна, шовк — натуральний! — виправдовувалася. — Я ж вам синтетику з Китаю не пропоную.

— У мене тільки півтори… Може, пасок не брати? Чи бюстгальтер?

— А гармонія?! — продавчиня плюнула, віддала все за півтори. Тільки поцікавилася. — Ви насправді не перевдягатиметеся?!

Звичайно, що ні! І архів зачекає! Поїде до офісу — хай зайву хвильку колежанки позаздрять, якою квіткою вона на вечірці сяятиме. Без жалю віддала аванс, тільки попросилася біля дзеркала в приміряльній личко підмалювати — підвела очі й брови, додала щокам троянд, вустам помади і блиску. І вся красива з голови до ніг зателефонувала з приміряльної колежанці Олі Охріменко, щоб дізнатися адресу вечірньої гулянки.

— Усе змінилося, — сказала Оля. — Працюємо до обіду, а потім — гульдебас.

Мар’яна ледь не впала. Зиркнула на годинник — о пів на першу.

— Де саме гулятимемо? — спитала напружено.

— Зустрічаємося на «Героїв Дніпра» о першій. Там на нас автобус чекатиме. Хотинський замовив. Завантажуємося — і за місто, бо ресторан аж під Вишгородом.

- І ти їдеш?

— Усі їдуть. У Льови виникла геніальна ідея.

— Яка? — вже геть без настрою спитала Мар’яна.

— Не скажу! Ти ж Хотинському повідомиш, а не можна! Сюрприз! — Оля розсміялася, додала завзято. — Чуєш, Мар’яно! Може, приїдеш чи ще не одужала? Хотинський казав — ти захворіла.

— Уже краще, — Мар’яну ледь не знудило від брехні коханця.

— То приїжджай! Чим більше людей приїде, тим більше хавки буде, і ми зможемо… — розмову обірвав шум у слухавці.

Мар’яна похнюпилася, від’єдналася. Заклякла. У примірочну зазирнула продавчиня.

— Усе нормально?

— Скажіть, можна повернути… гармонію? — розгублено прошепотіла Мар’яна.

— Покинув? — співчутливо спитала продавчиня.

— Ні! Просто… не встигаю…

— То лети, Джульєтто! — задьористо вигукнула жінка.

Мар’яна зірвалася і полетіла.

Зухвалої пташиної швидкості вистачило на п’ять хвилин. Долетіла до метро «Лісова», вскочила у вагон, перехрестилася: устигне! Не може бути, щоби доля з неї так підло позбиткувалася. Їй би скоріше на «Хрещатик»! Перескочити на «Майдані Незалежності» на гілку, що веде до «Героїв Дніпра». Пересяде, зателефонує Олі. Попросить, аби та затримала автобус на кілька хвилин. Оля — людина! Оля зробить. Мар’яна увійде в автобус, колеги: «Вау, Мар’яно! Вартувало чекати!» Хотинський не викаже здивування, та Мар’яна помітить: збудився, тремтить. Хоче…

Час — вихором. «Дарниця», «Лівобережна», уже й «Арсенальна». За п’ять хвилин перша.

— Я встигну! — вискочила з вагона на «Хрещатику», бігом до переходу на «Майдан Незалежності».

— Перехід не працює! — дорогу заступає мужчина в чорній формі, і тільки тепер Мар’яна помічає: станція порожня, жодного цивільного, тільки рухливі, хижі, як щури, мужчини в чорному.

— Мені на Майдан!

— Ще одна! — чорний хтиво кривиться. — Пішки дерися на свій Майдан!

Мар’яна відчуває, як до очей підступають легкі сльози.

— Ви неправильно зрозуміли! Мені на станцію метро «Майдан Незалежності»!

— Не працює!

— А «Хрещатик»?

— Теж не працює на «вихід». Тільки на «вхід».

— Як це на «вхід»?! — Мар’яна геть губиться. Роззирається безпомічно.

— Не знаєш, що таке «вхід»? Ходімо, покажу, де він у тебе, — чорний хапає Мар’яну за руку, смикає до себе. Чорні обступають Мар’яну, регочуть гидливо.

— Ви… Ви не маєте права! — Мар’яну захльостує хвиля тваринного страху. Смикається в руках чорного, белькоче безпомічно. Матінко! Вона ж зараз зникне! Зникне отак просто і назавжди, як Полин Ігор Корнілов!

— Відпустіть! — кричить відчайдушно.

— Чухай уже звідси, коза! — чорний штовхає Мар’яну до платформи. — Онде потяг…

Мар’яна вскакує у вагон. Ноги трусяться, серце вискакує з грудей, та вбиває інше — тільки-но її розчавили просто так, для сміху.

— Покидьки! — раптом дзвінко кричить чорним щурам у ще розчахнуті двері. — Майдан вас усіх змете! Усіх!

— Наступна станція «Театральна», — повідомляє байдужий металевий голос.

П’ятнадцять на другу. Потяг мчить в інший від «Героїв Дніпра» бік. Мар’яну ще трусить від принизливого безсилля. Сісти би, та у вагоні повно. Натовп міцно затискає бідаху: не падай, тримайся, дівчино. Потяг гальмує — «Театральна».

— Ходімо, — доброзичливо усміхається Мар’яні лисуватий «ботанік» за сорок. — Нині тільки з «Театральної» можна пройти на Майдан.

— Мені не треба на Майдан! — наїжачується Мар’яна, втуплюється очима в підлогу, та бачить — на «Театральній» вагон порожніє: людський потік суне на Майдан.

«Клятий Майдан! — Мар’яна падає на вільне місце, ще тремтить. — Через нього нікуди вчасно не втрапиш! А якщо б я везла для хворої матері ліки, без яких вона помре? Нікого не обходить? Революція? Поз’їжджалися звідусіль, гімн співають і — добре? А я через те до Хотинського спізнилася! Він там гуляє… Без мене, а я… Куди я їду?!»

Стримала сльози: дарма тільки малювалася. Увіп’ялася поглядом у власне віддзеркалення у склі вагонного вікна: все ще красива?… Серце впало: з-поміж зосереджених людей на Мар’яну витріщалася розгублена бліда дівчина з принциповим прямим носиком і глибокими карими очима. Хвилясте русяве волосся мало би м’яко линути на плечі, та воно якогось біса наелектризувалося, стирчало на всі боки тремтячим віялом. Підведені червоною помадою вуста вигнулися гіркою підковкою, клята туш лишила під очима трагічні плями… П’єро! Уся краса неймовірна коту під хвіст! Стрільнула оком по віддзеркаленнях вимушених свідків власної ганьби: усі на неї з огидою витріщаються?! Й аж задихнулася од прикрощів: із тьмяного віконного скла на неї дивився чорнявий хлопець із припухлими, як у дитини, вустами.

Та щоби ви провалилися всі! І цей вагон, і цей нахаба, і той «ботан», що кликав Мар’яну на Майдан, і шеф, який раптом вирішив загульбанити посеред робочого дня, і Льова, який клявся, що на вечірку підуть тільки дебіли, а сам — аж бігом, і Оля, і Хотинський!

Втупилася в підлогу, аби не бачити старих і малих, бо вагон знову наповнився людом. «Куди я їду?» — знову подумала спустошено. «Нивки», «Святошин», «Житомирська». Урешті підвела очі й аж заклякла — крізь рухливий натовп на неї дивився той же чорнявий хлопець із припухлими дитячими вустами. Дідько! Мар’яна бачила, як броунівський рух то штовхав його ближче до дверей, то відкидав у протилежний бік, та він лише на мить відводив очі — пропускав пасажирів до виходу, тримався за металеву трубу, щоб не знесло, і знову шукав її поглядом.

Знітилася, поправила рукою волосся. «Може, хтось із замовників?» — маякнуло в лівій півкулі. Звідти ж і відповідь: немає серед замовників рекламної агенції таких… зелених. Цьому ж на вигляд вісімнадцять, не більше.

Зосередилася. «Певно, перетиналися десь. Де?…» — спробувала пригадати події метушливого 2013 року: сусідів затопила, ногу вивихнула на йозі, хотіла пірнути в льодяну дніпровську воду на Водохреща, та тільки роздерла бік крижиною і захворіла, учинила ДТП на курсах водіння, розбила мікрофон у караоке-клубі…

Перелік поразок так вразив — і про нахабу забула. «Господи, яка ж я фатальна невдаха… — ледь не розревлася. — Може, і добре, що не потрапила на вечірку? А то було би, як у караоке…» Перед очі — сяючі вогнями червоно-синьо-зелені нутрощі пафосного караоке-клубу… Поля сказала: «Порвемо простір? По п’ятдесят гривень, і ти — Білик, я — Лобода!» Після третьої текіли Мар’яна увірилася: вона — «Бумбокс» у повному складі. Залишила запалену цигарку в попільничці на столику, відчайдушно горлала: «Поліна… Я на колінах!», вирішила підтвердити слова діями, впала на коліна… Мікрофон — і собі: на підлогу — хрясь! Отут усе і почалося… Поки чемний і витриманий адміністратор пояснював Мар’яні, що за падіння мікрофона вона винна клубу п’ятсот гривень, а за те, що він розбився вщент, — ще сім тисяч, клята цигарка випала з попільнички на файний коричневий диванчик, і з’ясувалося, що правила клубу кваліфікують таку дрібничку, як свідомий підпал, і вимагають за те ще дві тисячі. І як п’яні Поля з Мар’яною не доводили адміністратору, що вимагати п’ятсот гривень за падіння мікрофона — це скотство, бо він однаково розбився на всі сім тисяч, а диван вони не підпалювали, повернулися додому лише під ранок, коли Мар’янині й Полині предки — добре, що в одній хрущовці вже тридцять років живуть! — скинулися і привезли в клуб дев’ять з половиною тисяч гривень збитків, заподіяних пафосному закладу співочими подружками.

— То було до Хотинського, — пробурмотіла тихо.

— Ви мені? — сивий бородань, що сидів поряд, зацікавлено витріщився на Мар’яну, та вона побачила лише його тонкі мляві губи, оточені білими вусами. «У Хотинського такі ж зміїні вуста, — промайнуло раптом. — А в того нахаби… що витріщався на мене… У нього губи припухлі, дитячі…»

Збудилася. Фантазія понесла. Маячня, звичайно, але от школа… (Чому школа?! Десять років тому отримала атестат, жодного разу не згадала!) У класі — ані душі. Вікно навстіж. Мар’яна відчуває хребтом дерев’яну віконну раму. Вітер затуляє очі пасмами хвилястого волосся. Мар’яна простягає руки до хлопця, що стоїть навпроти, дихає так схвильовано, так гаряче. У нього… є очі. І ніс. І брови. Певно, і вуха, і все інше — комплект, та Мар’яна бачить тільки привідкриті припухлі, як у дитини, вуста. Торкається долонями хлопцевого лиця, наближає до себе, цілує ті вуста до нестями, відсилає Хотинському винуваті думки: «Ну, прости… Хіба я винна, що у цього школяра такі принадливі губи?! Цілувати їх — насолода. Не ображайся: я марю, за марення не судять!» Крейда падає на підлогу, лишає сотні крихітних білих уламків. Мар’яна відривається від хлопця лише на мить, щоби знову побачити ті вуста, провести по них пальцем — ш-ш-ш… Тихо, тихо! Не поспішай! Я зв’яжу тобі руки. За спиною. Щоби воля — тільки твоїм вустам… Цілуватимеш?…

— Станція «Академмістечко». Кінцева, — металевий голос повертає Мар’яну в реальність.

Підводиться на автоматі: кінцева? Треба виходити. І завмирає від страху — з іншого кінця напівпорожнього вагона на неї крадькома косує все той же чорнявий хлопець. Уже не смішно. Уже не заводить. Сексуальні вуста? Та до дідька! Він хто?! Один із тих, кого покликав Майдан? Понаприїжджало людей — тисячі! Вештаються…

Фантазії несуть, та вже не веселі, чорні — гроші в крові на мертвому дівочому тілі. А в неї гаманець порожній! Півтори тисячі на тілі! Без грошей — просто кров на мертвому дівочому тілі. «Кінцева? А я не виходитиму! — коліна підгинаються, падає на сидіння. — Знову поїду на Лівий берег! Якщо і він не вийде — значить, точно мене переслідує».

Нахаба не вийшов. Вагон знову наповнився людьми, помчав на Лівий берег. І хоч як Мар’яна не намагалася крадькома визначити — переслідувач ще тут чи вже здимів, — із кожною новою зупинкою народу ставало все більше: не розгледіти. Знову «Хрещатик», із вагона видно чорних щурів на станції. «Арсенальна», «Дніпро»…

«Вийду на “Дніпрі”», — раптом вирішила Мар’яна. В останню мить вискочила з вагона, побачила чергову метрополітену, заспокоїлася, застигла посеред платформи. «Якщо той тип з’явиться, кинуся до чергової», — тільки-но подумала, як угледіла чорнявого хлопця.

Він з’явився нізвідки — Мар’яна навіть не встигла вигадати, що саме кричатиме черговій у разі небезпеки: «Рятуйте!» чи «Хапайте його!», — повільно пройшов повз перелякану дівчину, зупинився за метр від неї. Озирнувся, глянув на Мар’яну спідлоба так дивно, ніби самому за себе прикро. Зблизька виглядав старшим — середнього зросту, міцний — не вісімнадцять, ні, але і не двадцять сім! Коротке чорняве волосся вихором над чолом, під густими чорними бровами насмішкуваті примружені дорослі очі, наче все на світі бачили-звідали, і тільки припухлі, мов у дитини, вуста свідчили: ой, не все…

— У мене тільки двадцять гривень! Сережки не золоті! Біжутерія! — процокотіла зубами Мар’яна, намагаючись одночасно вбити незнайомця гнівливим поглядом і не випустити з поля зору чергову.

Усміхнувся відкрито, наче почув найкращу з новин. Зробив до Мар’яни крок, кивнув.

— Добре, — мовив низьким хриплуватим, наче застудженим, голосом. І не дивно — з-під розстібнутого коміра картатої сорочки виднілася біла футболка. Зверху — тільки легка куртка. А надворі не літо.

— Чому? — видушила насторожено.

— Ти зі мною заговорила.

- І що в тому доброго?!

— Ти… моя жінка.

Божевільний?! Приголомшена Мар’яна так здивувалася — про переляк забула. Образа кров’ю до щок: у трьох дивних словах не «моя» вбило, ні! «Жінка»… Така стара?! Не дівчина?… Жінка? А Мар’яна, як у люстерко вдивляється, сама собі років двадцять п’ять дає, навіть двадцять три, як добре виспиться. «Та яка різниця, — засмутилася. — Однаково він зелений, а я не Поля, щоби зі студентами… У мене справжній мужчина є!»

Знітилася. Увіп’ялася в дивака поглядом. На відстані півметра він виглядав ще старшим — не вісімнадцять, ні, і не двадцять, певно, але і не двадцять сім, як Мар’яні. Дівки, точно, божеволіють, бо от зелений, розхристаний, фейс мужній — обвітрений, засмаглий, вуста — принада, а магніт у чомусь іншому… «Ти моя жінка» — без сумнівів. Такий самовпевнений?! Знущається?…

Знизав плечима ніяково, мовляв, вибач. Зазирнув у глибокі Мар’янині карі очі з трагічними темними плямами розмазаної туші.

— Ходімо, — сказав так просто, наче сто років зналися.

Мар’яна уявила Хотинського. «От і реванш!» — заспівало серце.

— Ходімо, — відповіла зухвало.

І покотилася забава. Чергова на платформі шию скрутила, усе вдивлялася в усміхненого хлопця, що вів до виходу за руку розгублену ошелешену дівчину. Таксист-психолог миттєво уздрів у дивній парочці багату здобич: на Поділ? Сто, бо всюди пробки! Майдан же… Мар’яна заклякла на задньому сидінні автівки поряд із чорнявим хлопцем, вперто дивилася вперед, та краєчком ока бачила того, хто так просто сказав: «Ти моя жінка», — усміхався сам собі зачудовано, тримав у своїх долонях її руку. Мовчав. А він неговіркий…

Проковтнула повітря — хвилювання душило не від теплого дотику, від його нерівного дихання, його впевненої радості. Так що ж це?! Спробувала повернути думкам ясність: нащо їде з диваком? Однозначно: маленька божевільна пригода в піку Хотинському. Ні, Мар’яна ніколи не признається коханцю, що отак завіялася з першим-ліпшим тільки тому, що Хотинський не взяв її на вечірку, але ж знатиме — помстилася по-своєму, по-жіночому. Тішитиметься? Ще й як! І нізащо не вважатиме себе винуватою — Хотинський ніколи не казав: «Ти моя жінка»…

Задумалася: цікаво, якими розкошами, на думку дивака, оповивають «свою жінку»?… Що запропонує, крім таксі за сто гривень. Ресторан? Романтичну прогулянку дніпровськими схилами, на крайній випадок — кіно?… До біса банально.

— Куди ми їдемо? — запитала насторожено, коли таксі, поблукавши старим Подолом, вивернуло з Межигірської на Ярославську.

Подивився на Мар’яну з подивом, наче запитання геть зайве, і так ясно.

— Додому, — сказав.

І все враз перестало бути маленькою божевільною пригодою, жартом, примхою, дурнуватою відчайдушною авантюрою. А куди ще чоловік має привести свою жінку?… Тільки до свого дому. Один раз і на все життя… «Він не жартує, він каже правду», — зрозуміла приголомшена Мар’яна, і ні, щоби розгніватися, обуритися, мов зачарована мовчки йшла поряд із хлопцем, коли він наказав таксистові зупинити біля «Фуршету» на Ярославській, розплатився, попрямував до супермаркету. Тримав її руку, відпускав лише на мить, коли обирав вино, хліб, сир, складав у пластиковий кошик… Та що ж це? Невже так буває?

Мар’яну їли сором, натхнення і цікавість. Сто запитань крутилося в голові, та запитати не наважувалася. І хлопець мовчав. Тільки й поцікавився біля кас:

— Тобі цигарки купити?

— Маю, — прошепотіла, забувши здивуватися.

На вулиці біле сонце розсіяло сірі хмари. Чорнявий хлопець усміхнувся в небо, повів Мар’яну Гаванським мостом на Рибальський острів. Усе за руку тримав, як маленьку. Косували одне на одного, знічувалися, відводили погляди.

— Я знав, що зустріну тебе сьогодні, - мовив він раптом.

— Наснилася?

Розсміявся. Хитнув головою.

— Біджо наворожив.

— Хто такий Біджо? — спитала Мар’яна.

— Друг, — обмежився коротким поясненням, і хоч як Мар’яні не хотілося розпитати — промовчала.

Косувала навкруги — жодного разу доля не заносила на Рибальський: тоскні п’ятиповерхівки з випраною білизною за вікнами, до Дніпра — два кроки, пафосний офіс «Рошену», куби заводських корпусів, кілька двоповерхових хатинок, ще купка п’ятиповерхівок. Увійшли до під’їзду однієї. На третьому поверсі хлопець дістав ключі, відчинив двері праворуч від сходів.

— Ми вдома, — кинув. — Проходь.

Мар’яна завмерла перед відчиненими дверима, як перед пасткою. І так перелякалася раптом: ще мить — чкурнула би геть. Та з коридору до вхідних дверей несподівано випливла пухкенька сива літня пані в білій трикотажній кофтині й синій довгій спідниці, підперезана квітчастим фартухом, сплеснула долонями.

— Ярчику! Ти сьогодні рано, — усміхнулася Мар’яні. — Як вас звати, рідненька?

— Мар’яна, — відповіла насторожено. Стрільнула оком на хлопця: усміхався, наче казав: Мар’яна? Добре…

— Вона красуня! — авторитетно повідомила пані Яркові, потягла Мар’яну всередину, — одразу на кухню, примовляла: — А я — Аніта Станіславівна. Можете звати мене Анітою. Дуже приємно! Дуже! У мене борщ гарячий! І не відмовляйтеся — ображуся!

— А у нас вино. Свіжий хліб і пліснявий сир, — чула Мар’яна низький хриплуватий голос хлопця за спиною. Він зветься Ярко?… Добре. Літня жінка — його мати?

Ложки дзеленчать, пахне кропом. Мар’яна сидить біля столу, ошелешено спостерігає, як Аніта наливає з каструлі борщ, подає Яркові, хлопець несе повний таріль до столу, пропонує пані:

— Федю покличу.

— Так, гукни! — погоджується Аніта.

— Федю! Борщ! І вино! І сир! — гукає Ярко з кухні у коридор.

У коридорі клацає замок, хтось тягне ноги до кухні.

— О! Та тут дівчина… — Мар’яну здивовано розглядає немолодий худий чоловік під п’ятдесят у линялій футболці й синіх спортивних штанях, обурено озирається до Ярка й Аніти. — А попередити?! Я… не п’ю вина негліже, коли у нас гості!

Федя зникає, повертається за мить — Мар’яну душить сміх: замість синіх треників на чоловікові чорні, певно, вихідні, спортивні штани з блакитними лампасами, червона футболка з філософським написом «БІЛИЙ». Мар’яна косує на Ярка, питає без слів: цікаво, скільки тут ще жильців?

- Їж, — він усміхається по-дитячому беззахисно, простягає Мар’яні кусень свіжого хліба, і хоч ще хвилину тому Мар’яна заприсяглася б — геть не голодна, — ковтає гарячий смачнючий борщ з апетитом. Як дивно все це… І ці люди — вони не батьки Яркові. А хто?…

Пухкенька Аніта літає мухою — прибирає порожні тарелі, наливає густе червоне вино в прості гранчаки. Ярко підхоплюється, бере склянки.

— Дякуємо, смачно. З вином ми… до себе, — обертається до Мар’яни. — Ходімо?

— Е, ні! — Федя піднімає гранчак, дивиться на Мар’яну серйозно. — За вас, свіжі люди! За ваші ендорфіни!

— За нас! — погоджується Ярко. Підсідає до Мар’яни. Простягає їй гранчак.

Як же все це до біса дивно. Мар’яна п’є терпке вино з незнайомими щирими людьми, заїдає пліснявим сиром. П’яніє — і чим більше п’яніє, тим тверезішими і злішими стають думки: «Оце я втрапила… Буде, що розповісти… Невже цей хлопець… І сива жінка… І цей червоний білий… Невже вони вірять, що все це по-справжньому?… Нащо я піддалася омані слів? “Ти моя жінка”, “додому”… Як у кіно! Треба забиратися звідси!»

Ярко бере Мар’яну за руку:

— Ходімо?

Мар’яна відчуває тепло Яркових рук, і, замість того, аби кинути заплановане: «Мені вже час! Усе було отпад…», кліпає повіками: ходімо…

На блакитних дверях Яркової кімнати — знак «фольксвагена».

— Чому «фольксваген»? — питає Мар’яна.

— Народний вагон. Сама побачиш, — усміхається Ярко.

Цікавість сильніша за ніяковість, прикрість, Хотинський остаточно зникає в підворіттях підсвідомості… Мар’яна зацікавлено обдивляється невеличку вузьку кімнатку: оце дім?! Грубий надувний матрац, накритий карпатським ліжником, зелений куб замість столика, на ньому відкритий ноутбук і вигадлива фігурка янгола з прозорого зеленого скла. Книги штабелем при стіні, на вішаку сорочки-джинси, у куті гора мотлоху: троси, міцні мотузки, шкіряні ремені, дебелі металеві карабіни, поряд тендітна етажерка з ажурною різьбою. Навпроти вікна біля дверей — справжній шедевр: туалетний столик, наче з царського палацу. Лак блищить на карельській березі, бронзові вигадливі ручки на пласких шухлядках мають поважний вік, гнуті ніжки закінчуються бронзовими «черевичками», овальне дзеркало — ясне озеро. На стіні над кубом кілька репродукцій незнайомих Мар’яні картин (виведені кольоровим принтером на звичайний канцелярський папір), масштабна родинна світлина формату А3 — десятки зо три людей різного віку на тлі розкішної липи скупчилися навколо старезного діда у світлому лляному костюмі, ще кілька фотографій — хлопці, певно, друзі. А на підвіконні — синьо-жовтий прапор.

Отоді- то Мар’яна і спитала:

— А прапор навіщо? Для Майдану?

Ярко відчинив вікно — впустив у кімнатку холодне зимове повітря — прикріпив знамено знадвору, обернувся до дівчини.

— То знак для всіх, — сказав. — Як український прапор майорить — значить, ми вдома і раді гостям.

— А як ми не хочемо нікого бачити? — спитала і раптом зрозуміла: він має відповіді на всі запитання. Знітилася: ну, годі вже! Досить!

— Знаєш… — почала. — Усе це… надихає, але ти…

— Надто зелений для тебе?

Почервоніла, кивнула.

Не розгубився аніскільки:

— А ти додай мені років. Скільки потрібно?

— Для чого? — Мар’яна дивилася на припухлі Яркові вуста, вуха горіли: нащо читати йому мораль? Хай уже врешті обніме, поцілує… ну, і далі за логікою… Він же її заради цього сюди привів? Ліжко є, тобто матрац. Мар’яна не проти… Навіть хоче… Якось по-швидкому і — геть.

— Для того аби ти заспокоїлася.

— Не розумію, — хоробро сіла на матрац, глянула на хлопця.

— У всі війни так… — Ярко присів поряд, взяв Мар’янину долоню у свої руки. — Приходили чотирнадцятирічні: «Уже вісімнадцять маємо! Хочемо до бою!» Їм вірили не тому, що хотіли дітьми фронти закривати. Підлітки дорослішали. І їм направду ставало вісімнадцять.

— А у нас війна? — спитала Мар’яна.

— Так, війна, — помовчав. Попросив: — Додай мені років.

Мар’яна відчула себе старою, гидкою, нещасною. Висмикнула долоню з Яркових рук. Терпке вино язиком крутило.

— Мені вже двадцять сім! — вигукнула гнівливо.

— Добре. Тоді мені двадцять вісім. Не проти?

— Проти! Скільки тобі насправді?

— Двадцять вісім, — обережно обійняв Мар’яну за плечі, заговорив тихо, упевнено. — Поживемо тут до весни. Добре? Тут енергетика гарна, бо до нас тут жила купа добрих людей. Сусіди — пісня. Аніта. Федя…

— Це… комуналка?

Кивнув.

— А потім переїдемо у дім. Біля ріки.

— Ти багатий?

— Так.

— Купиш?

— Побудую.

— А мені подаруєш капелюшок із сіткою, як у пасічників, сапку і гумові чоботи? І гітару з червоним бантом? — хмільна Мар’яна уявила себе біля недобудованої розвалюхи в хмарі комарів і бджіл, розреготалася невтримно — матрац заколихався.

— …А ти мені — дитину.

Мар’яна заклякла на мить. Підхопилася, сльози на очах: геть звідси, геть!

— Ну, тихо, тихо… — обхопив її ноги, притулився — цілував коліна припухлими, як у дитини, вустами. І навіть крізь джинси Мар’яна відчувала гарячі Яркові губи.

Здалася. Поклала тремтячі долоні на чорняве волосся, наче благословила. Він не повалив її на матрац, як Хотинський. Цілував-роздягав, усе шепотів, наче сам себе вгамував: тихо, тихо… Підхопив голу дівчину на руки, притис до себе, як дитинку, і тільки після того ніжно опустив на ліжник, як на хмарку. Розколихали матрац пристрастю, він їх потім… заколихав. Поснули в обіймах — ошелешені, виснажені.

…Мар’яна прокинулася від голосного чоловічого крику.

— Відчепися, курво! Пішла геть! — люто горлав за вікном хтось невидимий.

Підхопилася — ліжник до голих грудей. Інстинктивно кинулася до дверей: мамо рідна, тільки би встигнути втекти! Заклякла біля туалетного столика, остаточно прокинулася-допетрала: то ж не її гонять! На грудях, шиї, животі запульсували яскраві струмені ще й досі гарячих відчуттів. Змусили згадати, усміхнутися. Роззирнулася: сама… А Ярко де? Упала на матрац: ще би день отак, ще хоча би один день в обіймах і ніжності, бо цей — глянула у вікно — згасає… Згас.

У джинсах, що валялися на підлозі біля ліжника, дзеленькнув мобільний.

— …Ти вже вдома, золотце? — почула хмільний голос Хотинського. Певно, класно погуляли.

— Ще ні…

— Чудово, тобто… Хіба архів працює так допізна?

Мар’яна всміхнулся тоскно.

— Усяке буває в житті…

— А чому так сумно?… Нічого не знайшла чи й досі ображаєшся, що не відірвалася з колективом? Забудь, золотце! Колективу нема! Суцільне збіговисько покидьків. Згребли вино і закуски зі столів і чкурнули на Майдан, ідіоти! Довелося скласти компанію шефові… У лазні. Заради діла. Я шефові пояснив: Шендрика треба звільнити…

— Ясно…

— Йди вже додому. З вечірки вино лишилося. І сир. Відсвяткуємо твій завтрашній від’їзд. Квиток до Дніпропетровська у мене в кишені. Рада?

За дверима — кроки.

— Я… ще попрацюю! — відчайдушно збрехала Мар’яна, відрубала зв’язок, вимкнула телефон, закинула до сумки. Серце калатало: ще би тільки один день із цим юним божевільним Ярком.

— Кава, — Ярко став на порозі з двома чашками в руках. Картата сорочка розстібнута на грудях, джинси, босі ноги.

— Дякую, — Мар’яну збивав із пантелику буденний тон його низького хриплуватого голосу: вичищав фальш і пафос з її відповідей, залишав тільки сіль. Губилася, цікавість розгорялася ще більше: як же у нього все просто. А далі що?…

— Маємо в місті ще одну невідкладну справу на сьогодні, - Ярко сьорбав гарячу каву, дивився на Мар’яну з неприхованою дитячою радістю.

— У мене туніка тоненька. Змерзну.

— Нізащо, — вже діставав із полиці тонкий вовняний светр. Присів біля Мар’яни, відкинув ліжник — дивився на голу дівчину ніжно, без хтивої пристрасті. Провів долонею по руці. — Я тебе вдягну.

От що він робить? Хіба можна так безбожно руйнувати всі її усталені уявлення про стосунки, чоловіків, любов? Новий світ теж варто відкривати обережно, бо ж дах може не витримати. Мар’янине серце наливається гарячою щирою вдячністю, гріє сильніше за теплий Ярків светр.

— Пий каву, зараз підемо, — буденно каже Ярко. — Я зараз повернуся. Тільки спитаю в Аніти — може, їй щось треба купити…

От і знову сама, а геть не сумно. Тинялася кімнаткою, приміряла її до себе. Вдивилася у власне відображення у дзеркалі туалетного столика, здивувалася: а куди плями під очима поділися? Чисте лице. Хвилясте волосся м’яко лине на плечі, тільки на скронях змокло і досі не висохло від несподіваної пристрасті, солодкого сну. Усміхнулася, підійшла до масштабної родинної світлини: он і Ярко присів поряд із поважним сивим чоловіком із професорським фактурним лицем. Погортала книжки: і ця італійською, і наступна, і решта. Знову підійшла до світлини: часом не в Італії зроблена? Та на задньому плані фотографії за розкішною липою вгледіла розмите зображення кіоску з кривуватою вивіскою «ШИНОМОНТАЖ. ГОРІЛКА. МЕД». Цікаво… Усе в кімнатці стало цікавим: і зелений куб, і купа тросів-ременів-карабінів, і карпатський ліжник поряд з італійськими книжками.

Ярко повернувся зі списком продуктів від Аніти.

— Ходімо?

Мар’яні до сверблячки хотілося розпитати — а тепер куди? — та довірилася, промовчала, щоби не псувати казкову легкість цього дивовижного дня, який розпочався паскудно, та під білим сонцем перекреслив усе погане, що було до того. «Я згадуватиму цей день до смерті, - подумала. — І тішитимуся…»

Зима вередувала. У густім вечорі розгулявся вітер, розбурхав кволий промерзлий Дніпро, продував Гаванський міст, збивав з ніг.

Ярко обійняв Мар’яну — ішли одним цілим. Оминули набережну, дісталися Іллінської церкви.

— Нам сюди, — вказав.

У храмі саме правили вечірню службу. З десяток вірян ревно хрестилися, густий голос панотця линув до небес. Похмура жіночка зупинила Мар’яну: куди без головного убору?! Видала білу хустину, змусила надіти. Ярко купив свічку, взяв Мар’яну за руку, повів до ікони Богородиці.

— Що відбувається? — насторожилася.

Ярко поставив запалену свічку перед святим ликом, стис Мар’янину руку.

— Мати Божа, — дивився в очі Богородиці, говорив тихо, упевнено. — Перед тобою клянуся у вірності цій жінці. Перед тобою присягаюся бути з нею в горі і радості, в багатстві і злиднях, в здоров’ї і хворобі. Назавжди.

У Мар’яни щелепа відвалилася. Закліпала повіками приголомшено. Ярко перехрестився, глянув на Мар’яну.

— Усе, — сказав. — Ходімо?

— Ти… Стій! Зачекай! Поясни! — під пронизливим вітром застигли біля храмової огорожі. Повз дивну парочку швидко пробігали поодинокі перехожі. Темрява їла ліхтарі. Мар’яна відчувала, як до очей підкрадаються прикрі сльози, вимагають ясності, хоча куди вже ясніше.

— Навіщо це все? — вигукнула відчайдушно.

— Щоб ти повірила.

— У що? Що все насправді? Серйозно і на довгі роки?!

Кивнув.

Розлютилася.

— А ти мене спитав: чи хочу я того?!

— То зайве — ти вільна. Коли захочеш — скажеш. А до тих пір знай, що я…

— Справді?! Маячня! Навіщо мені твоя вірність?! А раптом… ти огидний мені! Раптом я… просто так! Для забави цілий день з тобою, малоліткою, вештаюся! Розважилася, зараз додому піду.

Насупився, глянув на Мар’яну з прикрістю: мовляв, ну, що ти верзеш?!

- Іди.

— Піду! — вибухнула.

Сумкою метельнула — побігла темним провулком у бік метро. І десяти метрів не здолала — зупинилася посеред вулиці, безпорадно роззирнулася, тихо посунула назад, до храму. Товкла собі: «Вибачуся! Цілісінький день на мене вбив, светр дав, а я… Вибачуся. Поясню… Ні! Не стану нічого пояснювати і вибачатися — подякую… Може, поцілую божевільного, бо він — ненормальний, чокнутий… класний! Дитина! Намалював собі світ і живе в ньому. Так не буває…»

Ярко стояв біля церковної огорожі. Побачив Мар’яну, заспішив назустріч. Обійняв.

— Додому?

Вона вже хотіла кивнути — так, та в сумці задзеленчав мобільний. Справжній мужчина Хотинський роздратовано нагадував про себе.

— Знаєш… Ти — кльовий! Чесно! — знічено пробурмотіла Мар’яна. — Вибач…

І галопом. У вчорашнє.

Пафосний лофт зустрів так байдуже, Мар’яна аж згадала тата: любив Валентин Озеров поезію Бродського, і коли мати бурчала — в хрущовці меблі старі, нікчемні, - обіймав її за плечі і цитував:

Я обнял эти плечи и взглянул



на то, что находилось за спиною,



и увидал, что выдвинутый стул



сливался с освещенною стеною.



Был в лампочке повышенный накал,



невыгодный для мебели истертой,



и потому диван в углу сверкал



коричневою кожей, словно желтой.



Стол пустовал. Поблескивал паркет.



Темнела печка. В раме запыленной



застыл пейзаж. И лишь один буфет



казался мне тогда одушевленным.



Но мотылек по комнате кружил,



и он мой взгляд с недвижимости сдвинул.



И если призрак здесь когда-то жил,



то он покинул этот дом. Покинул…



— Вірші про меблі?! — психувала Ада.

— Про нас… — усміхався тато. — Ми одуховлені, і наш дім теж дихає разом із нами. Ми підемо, а дім залишить спогади про нас…

А лофт не дихав! Дивився на Мар’яну мертвими очима, наче нагадував, як легко усміхалося їй у комуналці на Рибальському острові.

— Де ти була? — Хотинський уже протверезів. Вештався по лофту — набундючений, злий.

Мар’яна скинула куртку, Ярків светр, лишилася в прозорій туніці.

— Ось… Нарядилася, — язик молов, наче не Хотинський — вона на вечірці набралася в зюзю. — І поїхала пригод шукати. У метро познайомилася з хлопцем, переспала з ним… Без презерватива! Ну, і все.

Хотинський завмер. Увіп’явся в Мар’яну ошелешеним поглядом. Знизала плечима, мовляв, всяке в житті трапляється, кивнула на вино, сир.

— Святкувати не будемо?

— Що?! Твою зраду?

— Можна і зраду, — всілася до столу, понюхала сир. — Борщу би, — усміхнулася.

Хотинський отетерів, вирячив очі, роздивлявся Мар’яну з подивом. Присів поряд, набульбенив у келих вина, підсунув до коханки.

— Випий і прийди до тями! Бо ці дурні жарти роблять тебе вульгарною! Стаєш схожою на нашу консьєржку Тамару! І вдяглася, як консьєржка! — уже взяв себе в руки. Говорив насмішкувато, презирливо. — Може, тобі тут наскучило? Потягнуло в безпонтовий лайф на узбіччі?

Мар’яна зіщулилася, протверезіла. Страх прийшов.

— Ні… - прошепотіла. Прикрила руками туніку на грудях.

— Думаю, то доля, що завтра тобі в Дніпропетровськ їхати…

— Чому?

— Побудемо деякий час нарізно. Подумаємо про наші стосунки.

— Я тебе засмутила?

— Ти мене дуже засмутила!

Мар’янине серце рвалося сказати: «Вибач, благаю», та клятий язик ніс своє.

— Я не хочу їхати в Дніпропетровськ!

Хотинський насупився, задумався на мить.

— Тобто… Ти мене кидаєш?

— Навпаки! Хочу разом із тобою зустріти Новий рік! Як зустрінеш, так і проведеш. А я мрію бути з тобою… Все життя!

Хотинський уважно глянув на Мар’яну, раптом усміхнувся, обійняв коханку.

— Хочу тебе… — прошепотів на вушко.

Мар’яна… не попливла. Завмерла в обіймах Хотинського.

— Добре… — прошепотіла слухняно.

— То випробування! Звичайне випробування долі, - бурмотів Хотинський, відробляючи секс добросовісно, як домашнє завдання.

«Чому він завжди під час близькості мені щось втовкмачує? — байдуже думала Мар’яна. — Як то у нього виходить? Такий він… багатогранний!»

— Якщо хочеш бути зі мною все життя, маєш зробити щось для того, — Хотинський продовжував рухатися і навіювати. — Наприклад, поїхати в Дніпропетровськ, скоріше знайти нащадків Дорошів по лінії Самійла. Я ж не влаштовую істерик. Я роблю все для того, щоб ми були щасливими. Речі твої зібрав. Потяг завтра о 17.40.

— Завтра яке число? — Мар’яна услід за Хотинським переключилася на ділову хвилю, забувши зображати неземне збудження.

— Двадцять! Сьоме! — у ритм рухів відповів Хотинський.

Двадцять сьомого грудня 2013 року о десятій ранку коханець висадив Мар’яну біля історичного архіву, поставив поряд із нею повну дорожню сумку.

— Бездоганний план, — сказав. — До п’ятої вечора можеш попрацювати в архіві, потім прямо звідси — на вокзал. На жаль, не зможу тебе провести — шеф на вечір нараду призначив.

Мар’яна спробувала підняти дорожню сумку.

— Ти… всі мої речі сюди спакував?

— Золотце… Ти ж не на один день їдеш.

— А раптом я за день зрозумію, що в Дніпропетровську шукати марно? Нащо ж мені там сидіти?

Хотинський усміхнувся з прикрістю: мовляв, скільки можна дурних запитань?

— Мар’яно! Ще раз! Усе по порядку! Не поспішай, шукай ретельно! Номер у готелі для тебе замовлений на десять днів. Зворотний квиток — на шосте січня. Сьомого відсвяткуємо і Новий рік, і Різдво. А якщо ти ще й привезеш гарні новини…

— У мене немає грошей… Узагалі. Я на весь аванс… нарядилася вчора.

У Хотинського вистачило характеру не психонути. Мовчки дістав із гаманця гроші, взявся рахувати, плюнув, віддав усе Мар’яні.

— Шість тисяч… Усе-таки свято. Замовиш у номер стриптизера і шампанське, — не витримав, штрикнув. Глянув на неї прискіпливо, наче чекав — заллється червоним, засоромиться, із відчаєм спитає: «Навіщо ти так зі мною?!»

Вона мовчала.

— То я пішов?…

Мар’яна вхопила коханця за руку:

— А ти ж як тут, сам?… Як святкуватимеш? Приїжджай до мене!

— Тридцять першого ще працюватиму… А потім буду вдома. Наллю собі шампанського, зв’яжемося по скайпу… І якщо у твоєму номері не буде стриптизера, привітаю тебе рівно опівночі… - поцілував Мар’яну в чоло. — Удачі, золотце. Добудь нам такі новини, щоби ми потім усе життя розкошували.

Хотинський поїхав, вітер упереміж з дощем і снігом гнали з вулиці — Мар’яна сиділа біля історичного архіву на повній дорожній сумці, дивилася в сіре небо, ніяк не могла зрозуміти: що ж так муляє?…

— Светр… Светр маю встигнути до від’їзду віддати! — підхопилася, махнула таксі: — На Поділ.

Скільки їхала, стільки набиралася радості, наче кожна мить, що наближала до Ярка, кидала їй ту радість жменями: на тобі, дівко, волі! На!

«Хоч би вдома його застати», — подумала.

З коридору комуналки до мертвої тиші в кімнатці зі знаком «фольксвагена» на дверях стривожено прислухалася сива вчителька-пенсіонерка Аніта Станіславівна. Ох, не подобалася їй та тиша… Крутнулася на кухню, поставила борщ на вогонь: поки закипить, — встигне дурних врятувати, бо ж не може того бути, щоб учора Ярко таку гарну дівчинку в дім привів, а зранку — і не вийшли.

— Ох, чує моє серце: щось у них неладне!

Заспішила за підмогою: стукнула у двері сусіда, беззубого матюкальника Феді, що той мав сорок вісім років життя, вчений ступінь із